---
title: "Efe Hazretleri Vakfı"
permalink: "/efe-hazretleri-vakfi"
comments: false
---

Alvarlı Efe Hazretleri İlim ve Sosyal Hizmetler Vakfı, Efe Hazretleri ve Mahdûmu Seyfeddin Efendi Hazretleri’nin manevî şemsiyesi altında sevenleri tarafından bir vefâ borcu ve hizmet aşkıyla onun hatırasını yaşatmak, onun eserlerini neşretmek, Türkiye’nin ilmi, içtimai, dini, iktisâdi kalkınmasına hizmet etmek, Türk İslam sanatlarını ihya etmek ve insanlığa kalıcı hayırlı hizmetler yapabilmek gibi pek çok ulvi gayelerle 22 Kasım 1988 yılında kurulmuştur.

Vakfımız, Erzurum ve Konya şubeleri ile birlikte ilim, kültür, sanat ve sosyal sahada önemli hizmetlere imza atmıştır. Kurulduğu günden bu yana başarılı lisans, yüksek lisans ve doktora seviyesinde yüzlerce talebeye yapılan şartlı bağışlarla burs imkânı sağlamaktadır. Ayrıca titiz araştırma ve değerlendirme neticesinde uygun görülen ihtiyaç sahibi ailelere yardım eli uzatılmaktadır.

Vakıf bugüne kadar başta Efe Hazretleri’nin “Hulâsatü’l-Hakayik Ve Mektûbât-I Hâce Muhammed Lutfî” adlı eseri olmak üzere pek çok kitap ve CD yayını gerçekleştirmiştir.

Toplumun her türlü ilmî, ictimaî, maddî ve manevî kalkınmasına hizmet etmek, asr-ı saadetten günümüze bir değerler manzumesi hâlinde intikal eden İslâm kültür ve medeniyetinin anlaşılmasına ve gelecek nesillere doğru bir şekilde aktarılmasına katkıda bulunmak vakfımızın en önemli varoluş sebebidir.

İstanbul Bulgurlu’da inşa edilen Alvarlızade Hâce Seyfeddin Efendi Camii, Erzurum Alvar’da inşaası tamamlanan Efe Hazretleri Türbesi, Camii ve Müştemilâtı, İstanbul Fatih’te Uygulamalı Türk-İslam Sanatları Kütüphanesi, Kanlıca Atâullah Efendi Tekkesi Restorasyonu, Tekke’nin 14.500 m2’lik alanında tesis edilen İslam Medeniyeti Sanat Bahçesi ve Kur'an Medeniyeti Merkezi projesi kaybolan medeniyetimizi arama ve ona yeniden kavuşma yolunda atılan samimi adımlardır.

![Vakıf Amacı](/assets/images/posts/erzurum-vakif.png)

## Vakıf Medeniyeti

Hadis-i şerifte “İnsan ölünce şu üçü dışında bütün amellerinin sevabı kesilir: Sadaka-i câriye yani faydası kalıcı hayır, kendisinden istifade edilen ilim ve arkasından dua eden hayırlı evlât.” olarak ifade edilen sadaka-i cariyenin en güzel örneklerinden biri, İslam medeniyetinin simgesi olan vakıflardır.

Vakıflar, İslam'ın bütün varlık âlemine karşı şefkat ve merhametinin müesseseleşmiş halidir. İnsana emanet olarak verilen malın, bütün insanlığın hatta bütün canlıların hizmetine sunulmasıdır.

İslam medeniyetinde önemli bir hayır müessesesi olan vakıflar, Peygamber Efendimiz'in kutlu günlerinden 19. yüzyıl sonlarına kadar bütün İslam ülkelerinin sosyal, ekonomik ve kültürel hayatında son derece etkili olmuştur. Vakfın temelinde insanlığa karşı vicdanî sorumluluk bilinci, iyilik, şefkat, yardımlaşma duygusu gibi değerler bulunmaktadır.

“İnsanların hayırlısı, insanlara faydalı olandır.” hadis-i şerifini düstur edinen Müslümanlar, cami, mektep, medrese, tekke, zaviye, kütüphane, çeşme ve sebil, dârü'ş-şifâ, dârü'l-aceze, yol, köprü, kervansaray, han, hamam ve daha nice hayratı inşa ederek yaratılana hizmet etmek ve faydalı olmak istemişlerdir. Bunların yanı sıra hacca gidemeyenleri hacca göndermek, fakir aile kızlarının evlilik çeyizlerini temin etmek, esirleri hürriyetine kavuşturmak, seyyahlara yiyecek ve giyecek temin etmek, hizmetçilerin kırdığı kap kacağı tazmin etmek, sıcak günlerde soğuk su dağıtmak, hasta hayvanların tedavisi gibi hizmetleri de vakıf kanalıyla gerçekleştirmişlerdir. Böylece iyiliği yeryüzüne egemen kılmış, mazlumlara yurt, gariplere umut olmuştur. Unutmayalım ki vakıf medeniyetinin temeli merhamettir. Merhamet ise Allah Teâlâ'nın Rahmân ve Rahîm ism-i şeriflerinin tecellisidir.

Gerçekte dinî-hukukî bir kuruluş olan vakıflar, insanlığa hizmet yolunda kültür ve sanatla yan yana yürümüş, onların yayılması ve gelişmesinde önemli rol oynamıştır. Büyük bölümü vakıflarla desteklenen farklı tarikatlara ait tekke, hankâh ve zaviyelerde meydana getirilen musıkî eserleri, âyin icraları, sanat eserleri, halk dilinde kaleme alınan edebî ve tasavvufî eserler, halkın kültür ve sanat seviyesini yükselterek toplumda halk irfanının gelişmesine ve yerleşmesine katkı sağlamıştır.


1. Müslim, Vasiyyet, 14.
2. Buhârî, Mağâzî, 35.

## Vizyonumuz

- Alvarlı Efe Hazretleri'nin davasını, manevi şahsiyetini ve eserlerini yaşatan,
- Kültür sanat ve medeniyetimizi gelecek nesillere aktaran,
- Bu konuda eserler üreten, öğreten ve eğiten bir kurum olmaktır.

## Misyonumuz

- Kültür, medeniyet ve sanatımızı yozlaşmadan ve başkalaşmadan yeni nesillere aktarmak.
- Bu zengin kültürü dünya milletleriyle paylaşan, ortak çalışmalar yapan ve etkinlikler düzenlemek.
- Kültür ve sanatımızı internet ortamına taşıyarak interaktif iletişim imkânı sağlayan faaliyetler yapmak.
- Gençliğimizin ve insanımızın kültürlü, bilgili ve donanımlı olarak yetişmesinde etkin rol oynamaktır.
