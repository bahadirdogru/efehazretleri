---
layout: post
title: "Hâce Mahmud Vehbi Efendi"
authors: #["sara-gurbuz-ozeren"]
categories: [ Efe Hazretleri ]
#image: assets/images/posts/efe-hazretleri-kimdir.webp
tags: ["Hâce Mahmud Vehbi Efendi","Efe Hazretleri"]
sticky: false
featured: true
# For adding excerpt add <!--more--> and break the line
---

Hüseyin Efendi’nin dördüncü oğludur. Nüfus kayıtlarında doğum tarihi 1273/1856, vefât tarihi ise 1367 / 02.01.1947 olarak geçmektedir. Oysa ki Vehbî Efendi’nin kabir taşı kitabesinde “Ğaniyyün kerîmün lehû” ibâresiyle tarih düşürülmüştür. Bunun ebced hesâbıyla karşılığı hicrî 1365 târihidir. Şu halde Vehbî Efendi’nin doğru olan vefât tarihi 2 Ramazan-ı Şerif 1365/ 12 Ağustos 1945’tir.(14) Vehbî Efendi Hazretleri’nin kabir taşı kitâbesi Efe Hazretleri’ne ait olduğuna göre; küçük kardeşinin vefâtını müteâkip yazdığı mezar taşı kitâbesinde, Efe Hazretleri’nin yanlış tarih kaydedeceği düşünülemez. Arka sayfada tamamını verdiğimiz sekiz beyitlik kitâbenin dört beyti mezar taşına hâkedilmiştir.

**Hâce Mahmut Vehbî Efendi’nin Sosyal Yönü:**

Hâce Mahmut Vehbî Efendi yaşadığı bölgenin ilmine irfânına ve bilhassa sosyal hayâtına pek çok hizmet etmiştir. Hasankale civârındaki köylerde görülen bir çok hayır eseri Vehbî Efendi Hazretleri’ne aittir. İbrâhim Hakkı Hazretleri’nin anne dedesi Sâdât-ı Kirâm’dan Pasinli Mahmud veya Derviş Mahmud diye de bilinen Şeyhoğlu Dede Mahmud Hazretleri’ni rüyâda görüp kabrinin bulunduğu yeri Vehbî Efendi Hazretleri keşfetmiştir. Kındığı (Altunbaşak) Köyü’nden yanına aldığı bazı kimselerle kabrin bulunduğu yerde kazı yaparak Hazret’in çürümemiş cesedini bulur ve oraya türbe yaptırır. Türbesini bizzat yenileyip düzene koyan Vehbî Efendi Hazretleri’dir.

**Hâce Mahmut Vehbî Efendi’nin Mahviyyeti ve Müsâmahası:**

Hâce Mahmut Vehbî Efendi hakkında ittifakla anlatılan şu hâtıra O’nun hoşgörü ve müsâmahasına; dost kazanma hasletine ve güzel ahlâkına yalnızca bir misâldir. Vehbî Efendi çoğu zaman köyleri ziyârete gider, köylülerin yol, su vs. ihtiyaçlarını tespit eder sonra da onları teşvik etmek sûretiyle gereken çalışmaları yaptırır ve kendisi de bizzat bu çalışmalara katılırdı. Yine Pasinler’in bir köyünü şereflendirmiş, ziyâretine gelen kalabalık bir cemaate sohbet etmektedirler. O esnâda köy köy dolaşıp tütün satan, sabah akşam içip hemen hemen hiç ayık gezmeyen bir şahıs bu köye gelir. Köyde kimseyi göremeyince rastgeldiği birine köylülerin nerede olduklarını sorar. Onların Vehbî Efendi Hazretleri’nin huzurunda sohbette bulunduklarını öğrenir ve “Ben de şu Allah adamını bir gidip göreyim” der, Vehbî Efendi’nin sohbet buyurdukları hâneye gider. Kapıda bulunanlar onu içeri almak istemezler fakat o kendisine ısrarla mâni olmak isteyenlere aldırmaz huzura girer ve Vehbî Efendi’nin yanına gidip oturur. Sarhoş olduğu her hâlinden bellidir. Vehbî Efendi merhabâ eder, gönlünü alacak sözler söyler ona. Tütüncü arada bir yüksek sesle “Hey Allah’ın adamı ben sana kurban olayım” deyip nârâ atmakta ve sohbeti kesmektedir. Arada böyle sohbet kesildikçe cemaat huzursuz olur. Sonunda Vehbî Efendi de sohbeti kesmek zorunda kalır.

Mecliste bir sessizlik olur. Tütün satıcısı az sonra ayağa kalkar, şöyle bir etrâfa bakındıktan sonra dışarı çıkar. Huzurda bulunan cemaatin ekserisi tütüncüye hor bakmışlar; onu o meclise lâyık görmemişlerdir. Kimi söylenerek kimi de el ve baş hareketleriyle tepkilerini, öfkelerini belli ederler. Bunu gören Vehbî Efendi Hazretleri cemaate hitâben; ” Bre âdemler! Nedir bu hâliniz, tavrınız; niçin horladınız bu zavallıyı!? O mîdesine indirdiği bir haramla sarhoş olmuş. Eğer her haram sarhoş etseydi acaba içimizde hangimiz ayık olabilecektik?.”

Mey gibi her bir harâmın sekri olsaydı eğer

Ol zaman ma‘lum olurdu mest kim huşyâr kim

(Her haram, şarap gibi sarhoş etseydi, o zaman bilinirdi kimin sarhoş kimin ayık olduğu)

İçeride bu sohbetler devam ederken tütüncü dışarıya çıktıktan sonra ev sâhibinden gusül abdesti almak için su ister. Güzelce guslettikten sonra içeri girer ve Vehbî Efendi Hazretleri’nin ellerine ayaklarına sarılır ağlar, ağlar, ağlar…O tütüncü artık tevbekâr olup Vehbî Efendi Hazretleri’nin muhabbet (sevgi) ve meveddet (kardeşlik) halkasına katılmıştır. Vehbî Efendi Hazretleri mahviyyet ve müsâmahasıyla dost kazanma hasleti ve güzel ahlâkıyle cemiyete bir insan daha kazandırmıştır.

**Umma Ki Küsmeyesin**

Vehbî Efendi’nin huzûruna gelip arkadaşından küstüğünü şikâyet yollu anlatan mürîdine cevâbı çok mânîdardır: “Oğul niçin umdun ki küstün. Umma ki küsmeyesin.” Küsmemek insanın iki cihan mutluluğu için önemli bir düstûr ve bir olgunluk göstergesidir. Efe Hazretleri bir cinaslı mânisinde incinenin incidenden kemâl ve olgunluk bakımından daha aşağı bir kademede bulunduğunu işâret ederek buyuruyor ki:

Âşık der incidenden

İncinme incidenden

Kemâlde noksan imiş

İncinen incidenden

Hakk’a âşık olanlar şöyle derler: İncidenden sakın incinme. Kemâl ve olgunluk bakımından bir değerlendirme yapılırsa incinenin incidenden noksan olduğuna hükmedilir. Bu cinaslı mânînin diğer anlamı ise şöyledir: “Dendan” farsçada “diş” anlamına gelir. İncidenden, inci dişli güzel demektir. Bu takdirde “Âşık der ki: Ey inci dişli güzel! İnci dişli güzelden incinme” demek olur.