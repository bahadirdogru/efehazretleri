---
layout: post
title: "Efe Hazretlerinin Şahsiyeti"
authors: #["sara-gurbuz-ozeren"]
categories: [ Efe Hazretleri ]
image: assets/images/posts/efe-hazretleri-kimdir.webp
tags: ["Alvarlı Efe Hazretleri","Muhammed Lutfi","Efe Hazretleri"]
sticky: false
featured: true
# For adding excerpt add <!--more--> and break the line
---
# Efe Hazretleri'nin Şahsiyeti

Efe Hazretleri'nin şahsiyeti tâ çocukluk yıllarından itibâren O'nun sohbetlerinde, hizmetlerinde bulunan ; huzurunda kemâle eren; ebedî aleme göçüşünden sonra da mümtaz bir halîfesi olarak makamına kaim olan Hâce Seyfeddin Efendi'den dinlediklerimizi, öğrendiklerimizi, Hülâsatü'l – Hakayık'tan tesbitlerimizi özün özü olarak sunmaya çalışalım.

## Yaşayışı ve Geçimi

Efe Hazretleri gayet temiz giyinirdi. Her hareketi mu'tedil (aşırıya kaçmayan ölçülü) ve vakûr (ağırbaşlı); her tavrı mülâyim (yumuşak) ve müstağnî (elinde olanla yetinip, kimseye ihtiyacını belirtmeyen tok gözlü) idi. Efe Hazretleri'nin yaşayışındaki müstağnî şahsiyetinin özünü O'nun şu mısralarında buluruz.

1. Dergâh-ı Mevlâ'ya nâzır olan göz  
   Gözlemez mahlûkdan aslâ bir ihsân  
   Dergâh-ı Mevlâ'ya dönerse bir yüz  
   Gedâlara bakmaz bende-i sultân

2. Kerem-i Kerîm'den kerem gözleyen  
   Hak yolunda derûnunu düzleyen  
   Hakk'ı sevip seherlerde sızlayan  
   Harem-i Kerîm'e ol olur mihmân

3. Derdi derûnunda hubb-i Mevlâ'dır  
   Kulları besleyen Hak Teâlâ'dır  
   Nûr-i hüdâ dilde bir tecellâdır  
   Dergeh-i Mevlâ'dır âşıklar kurbân

4. Ganî kalb olanlar buldular devlet  
   Kur'ân'a hâdimler aldılar himmet  
   Hâfız-ı Kur'ân'a olur merhamet  
   Dest-gîr-i olur rahmet-i Rahmân

5. Gülbe-i gönlünde bulan cânânı  
   Gözü günlü dolar feyz-i Rabbânî  
   LUTFİYÂ dilersin Hak'dan ihsânı  
   Hakk'ın kullarına sen eyle ihsân

---

**Açıklamalar:**

1. Her türlü ihtiyacının karşılanmasını Mevlâ'nın dergâhından gözleyen kimse, O'nun yarattıklarından asla bir ihsân gözlemez. İhtiyaçları için Allah'ın dergâhına yönelen bir kimse, O Sultan'ı bırakıp da, O'nun kapısında ihsan bekleyen dilencilerden bir şey umar mı?

2. Kerîm'in (yardım ve bağışta bulunmayı seven Allah'ın) kereminden kerem gözleyen; Hak Teâlâ'nın yolunda içini düzleyen; Yüce Hakk'ı sevip seherlerde (tan yerinin ağarmasından az önceki zamanlarda) sızlayan, Allah'a yalvarıp yakaran, Kerîm'in haremine (herkesin giremeyeceği değerli ve saygı duyulan yere) misâfir olur; Allah'ın husûsî ikrâmına nâil olur; hıfz u emânına (koruma, kollama ve bağışlama dâiresine) dâhil olur.

3. Birinci ve ikinci dörtlüklerde vasıfları bildirilen kulun içindeki derd, Yüce Mevlâ'nın sevgisidir. Bu kul bilir ki kulları besleyen Hak Teâlâ'dır. Hidâyet nûru kulun gönlüne Allah'ın lutfudur. Âşıklar Yüce Mevlâ'nın dergâhına kurbândır.

4. Ganî kalb olanlar (sâhip olduğu şeyle yetinip fazlasını istemeyenler; istediğini ancak Allah'tan isteyenler) devlet buldular (Gerçek seâdet ve bahtiyarlığa erdiler). Kur'ân-ı Kerîm'e hizmet edenler himmet aldılar. (Mânevî güce, rûhânî istimdâda nâil oldular). Kur'ân-ı Kerîm'i ezberleyip ezberinde tutana merhamet olur. Bu devlete, bu himmete, bu merhamete lâyık olanların ellerinden tutan Rahmân'ın (kullarına acıma ve şefkâti fazla olan Allah'ın) rahmeti olur.

5. Cânânı (Allah Sevgisini) gönül kulübesinde bulanın, gönlü gözü Rabbanî (Allah'tan gelen) feyizle dolar. Ey Lutfî! Hak Teâlâ'dan ihsânda bulunmasını diliyorsan sen de Hak Teâlâ'nın kullarına ihsân eyle.

Yine buyurur ki:

> Nâzır-ı Dergâh-ı Mevlâ halka etmez ilticâ  
> Ârif-i âgâhe ancak zü'l-keremdir mültecâ

(Her türlü ihtiyacını Hakk'ın dergâhından bekleyen kimse, halka sığınıp güvenmez. Allah'ı iyi tanıyan uyanık mü'min için, kerem sâhibi yüce Rabb'inden gayri güvenilecek, sığınılacak bir yer mercî olamaz.)

Efe Hazretleri hayatında taşı taş üstüne koymamış, bir ev sâhibi olmayı dahî düşünmemiş, dünya metâı ve malına mâlik olmayı hiç arzu etmemiştir. Nitekim şöyle buyururlar:

1. Âzer değilem sâcid olam beyt-i sanemde  
   Şeddâd değilem zevk ideyim bağ-ı İrem'de

2. Cemşîd gibi zer-tâc olanı hâtıra almam  
   Emvâlimi kimdir göre hâne-i rakamde

3. Karun gibi mal cem' edemem yer yuda anı  
   Görmem ebedî gönlümü miskal ü diremde

4. Tekebbür-i Fir'avnî'den Allah'a sığındım  
   Tâ rûz-i kıyâmet küfürün nâmı kalemde

5. Eyvângeh-i Kisrâ'yı görürsem nazar etmem  
   Buldum şân u şevketi bugün bâb-ı keremde

6. Besdir bize bu ni'met-i îmân dîn-i İslâm  
   Cân terk edeyim kurb-i rızâ sahn-ı haremde

7. LUTFÎ der-i dergâh-ı İlâhî'de bulursun  
   Devlet-i hidâyet îmân tâcı serimde

---

**Açıklamalar:**

1. Ben Âzer değilim, puthânede secde etmem, puta tapmam. (Hz. İbrâhim aleyhisselâmın kavmi Irak'ta yaşayan Keldânîler idi. Yıldızlara ve gök cisimlerine taptıkları gibi putlara da taparlardı. Hz. İbrâhim atasının ve kavminin putlara taptıklarını görünce onları sert bir dille kınadı, putların tapılmaya lâyık olmadıklarını Allah'la insanlar arasında vâsıta olamayacaklarını, hatta onlardan hiç bir fayda ve zararın gelemeyeceğini bildirdi.) Şeddâd değilim. Bâğ-ı İrem'de zevk etmem. (Hûd Peygamber zamanında yaşamış olan Şeddâd, Yemen'deki Ad kavminin hükümdarı idi. Zamanında birçok yapılar ve bendler inşâ ettirmiş ve kendisine kibir gelip tanrılık iddiasında bulunmuştu. Bunu ispat için de Bâğ-ı İrem denilen bir bahçe ve içine saray yaptırmış ve halkına buranın cennetten daha güzel bir yer olduğunu söylemişti. Şeddâd ordusuyla birlikte Bâğ-ı İrem'e giremeden helâk olmuş, bâğ-ı İrem de yok olmuştur.)

2. İran mitolojisinde şarabı ilk bulan ve kullanan hükümdar diye bilinen Cemşîd gibi başında altın tâc olanı kale almam, onun gibi olmayı aklımdan geçirmem. Bu sözümün gerçekten doğru olduğunda şüpesi olan varsa; dünya malına dâir bir kayıt göstersin. Elhamdülillâh tapuda kaydım yok.

3. Allah'ın kendisine çok büyük bir servet verdiği halde zekât vermeyip servetiyle kibirlenen ve sonunda Hz. Mûsâ aleyhisselâmın duâsı sonucu bütün servetiyle birlikte yere geçmiş olan Karûn gibi mal toplayamam, yer onu yutar. Az miktarda, üçbeş kuruş da olsa malım yoktur.

4. Tâ kıyâmete kadar kâfirliği yazılıp söylenecek olan Firavun gibi kibirlenmekten Allah'a sığınırım. Eski zamanlarda Mısır'da hüküm süren Kıptî Hükündarlarına Fir'avn (Firavun) denirdi. Bilhassa "ben Allah'ım" diyerek Hz. Mûsâ Aleyhisselâm ile uğraşanın adı yerine geçmiştir.

5. İrân Hükümdarlarından Kisrâ'nın muhteşem sarayını görsem, nazar etmem. Şânı şöhreti, i'tibarı yüceliği bugün (bu dünyada) Rabbü'l-Âlemîn'in kerem kapısında buldum, elhamdülillâh.

6. Bize bu dünyada imân ni'meti ile İslâm Dîni'nden olmak yeter; başka bir şey istemem (şükürler olsun). Âhirette Allah'ın rızâsını ve yakınlığını kazanarak sâlih kullarının dâiresine dâhil edilme karşılığında cânımı vermeye hazırım. Efe Hazretleri'nin bu niyâzı bizlere Hz. Yûsuf Aleyhisselâm'ın şu duâsını hatırlatıyor: "Ey yerleri ve gökleri yaratan Rabbim! Sen dünyada da âhirette de sâhibimsin; benim canımı müslüman olarak al. Ve beni sâlihler arasına kat." (Yûsuf 12/101)

7. Lutfî ne dilersen ancak Îlâhî dergâhının kapısında bulursun. Ben ne buldumsa dâimâ o yüce dergâhının kapısında buldum. Elhamdülillah hidâyet devleti ve îman tâcı başımda duruyor.

## Misâfirperverliği

Her zaman için ve her gün sofrasında sayısız kimselere ikramda bulunurdu. Yirmi iki yaşından îtîbaren altmış altı yıl sofrasına misâfirsiz el sunduğu ender görülmüştür. Sofrasına üç adama yeter yemek koyar, on adamı kemâliyle doyurur ve biraz da artardı. Kemâl-i sehâveti o derece idi ki etrafındaki mahremleri; "Bu zât yarını hiç düşünmüyor. Böyle de ikrâm ve ihsân olur mu?" diye düşünürler, fakat kendisine ihtâr etme cesâretini gösteremezlerdi. Çok mükrim olan bu zât, misâfirlerini, ikrâmını minnet bilerek ve duâlar ederek kemâl-i iltifatla yolcu ederdi. Misâfirin ayağı kesilirse o evden bereketin kalkacağına inanırdı. Efe Hazretleri'ne göre gönül, gül bahçesidir. Gönül gülleri de ikrâm etme duygusu yâni cömertliktir. Gönülde ikrâm etme duygusu solarsa, o gönül sâhibinde ahbâba hürmet ve himmet kalmaz. Onun için evinde bereket isteyen, hayır dileyen güzel bir bahâneyle evine misâfir çağırmalıdır.

Misâfirin kademleri kesilse  
O evden bereket ref' olur elbet  
Gönülde sehâvet gülleri solsa  
Hurmet-i ahbâba kalır mı himmet

Bereket istersen devlet-hânede  
Da'vet et ihvânı bir bahânede  
Hayr u bereketi bul bâ-hânede  
Bakkal Muhammed'e etmeli hizmet

Efe Hazretleri, dünyası ve geçimi için, zengin olsun fakîr olsun hiç kimseye göz ucu ile veya îmâ ile de olsa tenezzül etmemiş ve evinin maîşetini temin için kimseden ufacık bir yardım almayı hatırından bile geçirmemiş; kendi geliri ile yetinmiştir.

Geçimi ise, köylerde yaşadığı sürece beslediği birkaç koyun, iki üç inek; ortakçıya ektirdiği yirmi-otuz kile hubûbat ve köylünün kendisine imamlık vazîfesine mukabil verdiği elli altmış kile zahîreden ibâretti. Son zamanlarda, kendisine niyâz ve istirhâmla hediye edilen ne ise, yerli yerince mahallini keşfederek; bir emâneti tevdî eder gibi ulaştırırdı. Yiyecek türü hediyeleri de misâfirlerine ikrâm ederdi.


## Sehâveti (Cömertliği)

İsmi güzel, cismi güzel, rûhu güzel Hazret-i Muhammed Mustafa sallallahu teâlâ aleyhi ve sellem Efendimiz'in ahlâkıyla ahlâklanan Efe Hazretleri'nin mümtaz vasıflarından biri de sahî (cömert) oluşu ve sehâvete (cömertliğe) verdiği önemdir.

Efe Hazretleri "Sehâvet" redifli gazelinde, sehâvetin ma'nasını ve mâhiyetini anlatarak Allah u Teâlâ'dan kendisini Kerîm ism-i şerîfine mazhar kılmasını ve sehâvet deryasına katmasını niyâz ediyor.

1. Arş'dan urulur ferşe kadar nây-ı sehâvet  
   Güneş gibi göz doldura mînâ-yı sehâvet

2. Âlemleri halk eyleyen Allah'ı seversen  
   Kanda bulunur kıymet-i vâlâ-yı sehâvet

3. Ey nûr-i basar dîde-i insâf ile bir bak  
   Pırlanta olur gün gibi kalâ-yı sehâvet

4. Sehâvet ile Hakk heman hubbine vâsıl  
   Elbette eder rif'at-i bâlâ-yı sehâvet

5. LUTFÎ Kerîm ism-i şerîfine ola mazhar  
   Kerem-i Kerîm'e gark ede deryâ-yı sehâvet

**Açıklamalar:**

1. Kâinâtın en üst kısmı Arş'dan (dokuzuncu kat gökten) en alt kısmı ferş denilen yer yüzüne kadar cömertlik nâyı çalınır, cömertliğe övgüler yağar. Cömertlik kadehinin parlaklığı güneş gibi gözü doldurur; o kadar değerlidir.

2. Âlemleri var eyleyen Allah'ı seversen söyle, cömertliğin yüce kıymeti gibi bir yüce kıymet nerede bulunur?

3. Ey gözüm nûru insaf nazarıyla bir bak, cömertlik kumaşının gün gibi pırlanta olduğunu göreceksin. O, her zaman öyledir zaten.

4. Cömertlik ile Cenâb-ı Hak hemen cömert kulunu, sevgisine eriştirir ve o kuluna elbette sehâvetin yüksek rutbesine yüceltir.

5. Lutfî! Allahu Teâlâ'nın Kerîm ism-i şerîfine mazhar olsun, Kerîm olan Allah keremiyle cömertliğin deryâsına iyice batırsın, daldırsın.

Allah ve Resûlü Habîbullah cömertliği ve cömert kimseleri çok sever. Hiç sevmediği şey ise cimrilik ve cimri kimselerdir. Bu konularla ilgili ayet-i kerîmeler ve hadîs-i şerîfler mü'minlerin dikkatini çekecek kadar çoktur. Bunlardan yalnızca birini, Haşr Sûresi'nin dokuzuncu Âyet-i Kerîmesi'ni hatırlayarak Efe Hazretleri'nin cömert ve cimri mukayesesini yapan iki şiirini kaydedelim.

"Daha önceden Medîne-i Münevvere'yi yurt edinmiş ve gönüllerine îmânı yerleştirmiş olan kimseler, kendilerine göç edip gelenleri sevenler ve onlar verilenler karşısında içlerinde bir kaygı duymazlar. Kendileri zarûret içinde bulunanlar bile onları kendilerine tercih ederler. Kim nefsinin cimriliğinden korunursa, işte onlar kurtuluşa erenlerdir."

Gerçekten ensârın (Medîne-i Münevvereli müslümanların, Peygamber dostlarının) muhâcirlere (Mekke-i Mükerreme'den Medine-i Münevvere'ye göç eden müslümanlara, Peygamber dostlarına) karşı tutum ve davranışı, aynen âyet-i Kerîme'de belirtilen çerçeve içinde cereyân etmiş; kendileri muhtâc iken başkalarının ihtiyacını giderme hasleti olan cömertçe verme (îsâr), ensarda doruk noktasına ulaşmıştır.

Efe Hazretleri cömertlerle cimrileri şöyle kıyaslar:

1. Sahîler cûd ile makbûl olurlar  
   Bahîller buhl ile melûl olurlar

2. Sahîler cûd ile mahmûd olurlar  
   Bahîller buhl ile merdûd olurlar

3. Sahîler cûd ile âbâd olurlar  
   Bahîller buhl ile berbâd olurlar

4. Sahîler cûd ile sultân olurlar  
   Bahîller buhl ile hüsrân olurlar

5. Sahîler cûd ile sultân olurlar  
   Bahîller buhl ile hüsrân olurlar

**Açıklamalar:**

1. Sahîler, (cömertler) cömertlikleriyle herkes tarafından değer verilen kimse olurlar. Cimriler, cimriliğiyle herkesin bezdiği, bıktığı kimse olurlar.

2. Cömertler cömertlikleriyle övülürler. Cimriler cimrilikleriyle kovulurlar.

3. Cömertler cömertlikleriyle şen ve beğenilen olurlar. Cimriler cimrilikleriyle çirkin ve beğenilmeyen olurlar.

4. Cömertler cömertlikleriyle sultân olurlar. Cimriler cimrilikleriyle hüsrân olurlar.

5. Cömertleri Hazret-i Allah sever. Cimrilerde Allah sevgisi yoktur yâni Allah onları sevmez.

1. Sahîler açarlar bâb-ı cenneti  
   Bahîllerde yokdur Hakk'ın rahmeti

2. Sahîler kerem-i Hakk'a dayanmış  
   Bahîller buhlünün nârına yanmış

3. Sehâvetdir kula Hak'dan hidâyet  
   Bahîllerdir olan ehl-i şekavet

4. Sahîlerdir habîbullah âlemde  
   Bahillerdir adüvvullah âdemde

5. Sahîleri sever Lutfi bir Allah  
   Budur hukm-i Hudâ vallahi billâh

**Açıklamalar:**

1. Cömertler cennetin kapısını açarlar. Cimrilerde Hakk'ın rahmeti yoktur; cennete giremezler.

2. Cömertler Hakk'ın keremine dayanmıştır. Cimriler, cimriliklerinin âteşine yanmıştır.

3. Cömertlik, Allahü Teâlâ'nın kuluna hidâyetine delildir. Cimrilik, kulun şekavetine (Seâdetten mahrum olma) delildir.

4. Cömertler dünyada Allah'ın sevdiği kimselerdir. Cimriler insanlar arasında Allah'ın düşmanı olanlardır.

5. Lutfî der ki: Bir olan Allah cömertleri sever. Vallahi billahi bu Cenâb-ı Hakk'ın hükmüdür.

1. Sahîler dâim okurlar Kur'ân'ı  
   Gönülde bulurlar nûr-i îmânı  
   Havf u recâ ile derd-i Rahmân'ı  
   Dilerler rahmet-i Rahmân'ı anı

2. Bahîller severler dünyâ malını  
   Unutmuşlar zât-ı pâk-i Mevlâ'yı  
   Dünyâya atmışlar kendü hâlini  
   Havf-ı Hudâ yokdur hâtırda cânı

3. Sahîlerin vardır âlî himmeti  
   Başlarında vardır devlet-i sehâ  
   Âşıkdır sahîye Hakk'ın rahmeti  
   Cennetlerin bâbın açar sahîyânı

4. Bahîlin sevilmez hiçbir hareketi  
   Yetîmin hakkına etmez riâyet  
   Fakîr miskîne yokdur merhameti  
   Cehennem kapısın tutmuş revânı

5. Sahîler gözetir ibâdullahı  
   İhsân ile bulur rızâullahı  
   Sahîler açarlar dergâh-ı Hakk'ı  
   Hak yolunun kurbânıdır sahîyânı

6. Bahîl görmez fakîr ile miskîni  
   Sormaz çıplak yetîmin hâtırını  
   Utanmaz kullardan vermez borcunu  
   Bahîl olan sevmez vallah ihsânı

7. Sahîler şem'-i şebistân eldedir  
   Mahbûb-i Hudâ olmuş dildedir  
   Devlet kemeri sehâvet beldedir  
   Cennet-i a'lâda gezer dolanı

8. Bahîller kalır sahrâ-yı beyânda  
   Adüvvullah olmuş nâmı cihânda  
   Şekâvet kemeri bağlı miyânda  
   Hayâsı yok söyler her bir lisânı

9. Sehâvet kuvvetin îmândan alır  
   Şerîat emrine dikkatli olur  
   Sahînin hürmeti İslâm'a çokdur  
   İki cihânda bulur emn ü emânı

10. Bir kişi âlim olsa Mevlâ'yı bilse  
    Cân u dilden Hak Teâlâ'yı sevse  
    Muhammed'e âşık olup gönül verse  
    Fedâ eyler cân u mâl u cânânı

11. Mukarrebdir Hakk'a ehl-i sehâvet  
    Mahbûbdur Mevlâ'ya ehl-i sehâvet  
    Her derde tabîbdir ehl-i sehâvet  
    Âlim sahî olsa sen gör sultânı

12. Âlim bahîl olsa ednâ-yı nâsdır  
    Sehâvetli âlim dîne esâsdır  
    Sahî âlim sanma nâsa kıyasdır  
    Merhametli âlim alur meydânı

13. LUTFİYÂ var ise sadrında himmet  
    Kurban ol İslâm'a eyle mehamet  
    Rahmet bulur elbet eyleyen hizmet  
    Hizmet eden elbet alur dermânı

**Açıklamalar:**

1. Cömertler, dâimâ Kur'ân-ı Kerîm'i okurlar, gönüllerinde îmânın nûrunu bulurlar; korku ile ümit arasında derd ile Hakk'a sığınırlar. Rahmân'ın (kullarına acıma ve şefkâti fazla olan Allah'ın) acıma ve şefkatini dilerler.

2. Cimriler, dünya malını severler; yüce Mevlâ'nın noksan sıfatlardan münezzeh pak zâtını unutmuşlardır. Cimriler kendini dünyâya atmışlar ve dünyâya aşırı bir arzuyla meyletmişlerdir. Onların hatırlarında Allah'tan bir korku yoktur.

3. Cömertlerin âlî himmeti (yüce gayreti ma'nevi gücü) vardır. Başlarında sehâvetin devleti (seâdet ve bahtiyarlığı) vardır. Hak Teâlâ'nın rahmeti cömertlere âşıktır. Cennetlerin kapısını açan sahîlerdir.

4. Cimrinin hiç bir hareketi sevilmez. Yetimin hakkına riâyet etmez, servetinin zekâtını vermez. Cimrinin fakîre, miskine merhameti yoktur. Bu suretle cehennem kapısının yolunu tutmuştur.

5. Cömertler Allah'ın kullarını gözlerler; Onlara ihsân ile Allah'ın rızâsını bulurlar. Cömertler Allah'ın dergâhını açarlar. Hak yolunun kurbanı cömertlerdir.

6. Cimriler fakîri, miskini görmez; çıplağın, yetimin hatırını sormaz, kullardan utanıp borcunu vermez. Cimri olan vallahi ihsânı sevmez.

7. Cömertler şamdanın mumu gibi eldedir; Allah'ın sevdiği kimseler olmuşlar, nâmları dildedir; saâdetin kemeri cömertlikleri beldedir. Cennet-i âlâ'da onlar gezer dolaşır.

8. Çölün ıssız, insan yaşamayan yerinde kalan cimrilerdir. Cimrilerin nâmları "Allah düşmanı" olarak dildedir. Bahtsızlığın, mutsuzluğun kemerini belde bağlamış. Cimrinin hayâsı yoktur, her saçma sözü söyler.

9. Cömertlik kuvvetini îmândan alır. Şerîâtin emrine dikkat eder. Cömerdin İslâm yoluna hürmeti çoktur. Cömert iki cihanda huzûr ve güveni bulur.

10. Bir kişi âlim olsa, yüce Mevlâ'yı bilse; cân u dilden Hak Teâlâ'yı sevse; Hazreti Muhammed sallallahu aleyhi ve selleme âşık olup ona gönlünü verse, cânını ve bütün malını fedâ eder.

11. Cenâb-ı Hakk'a yakın olanlar cömertlerdir. Yüce Mevlâ katında sevgi bulanlar, cömertlerdir. Cömertlik derdin her türlüsüne tabibdir. Âlim de cömert olmalı. Cömert olan âlimin, emsâli arasındaki saltanatını (şânını, otoritesini, i'tibarını) sen seyreyle…

12. Âlim cimri olursa insanların en kötüsü en düşüğü olur. Cömert âlim dîne esastır, temeldir. Cömert âlimin değeri halkla kıyaslanarak ölçülmez. Onun değeri Hak katında yücedir. Merhametli âlimin Hak katındaki değeri artar. İnsanlar arasında da îtibarı yükselir. Saygıdeğer bir kimse olur.

13. Ey Lutfî göğsünde himmet varsa, canla başla müslümanlara hizmet et; onlara karşı merhametli ol. Hizmet eden elbette râhmet bulur. Hizmet eden elbet dermânı alır.

---

Sehâvet üzerinde hassâsiyetle duran ve yaşayışında bu Muhammedî güzelliği samîmiyetle ve mahviyetle gösteren Efe Hazretleri ısrarla şu tenbihte bulunmaktadır:

1. Sehâvetten sukût etme yamandır  
   Sehâvet erbâbı dost-ı Rahmân'dır  
   Sehâveti olan kâmil imândır  
   Kullarına sultân bayramlık verir

**Açıklamalar:**

1. Sehâvetten; yüksek cömertlik hasletinden aşağıya düşmek iyi değildir. Sehâvet erbâbı Rahmân olan Allah'ın dostudur. Sehâveti olan kâmil îmân sâhibidir. Bu özelliğe sâhip kullarına Allah bayram sevincini yaşatacak ikrâm ve ihsânlarda bulunur.



## Şefkat ve Merhameti

Düşkünlere ve hastalara, analarının babalarının gösteremeyeceği şefkat ve merhameti gösterirdi. Yanına gelenlerin dertleriyle dertlenir; onların acılarını tâ içinde hissederdi. Çok kimseler de yanından ızdıraplarına çâre ve dertlerine dermân bulunmuş halde ferahla ayrılırlardı.

1. Dilersen Hazret-i Hak'tan bulasın lutf u ihsânı  
   Gönül ravzasına câna erişe feyz-i Rabbânî  
   Gözet her bir umurunda bugün fermân-ı Kur'ân'ı  
   Aman zulmetme bir ferde yitirme Rahm-i Rahmân'ı  
   Fakîre merhamet eyle kerem ede kerem kânı

2. Adâlet merhamet insâf gerektir ehl-i îmâne  
   Mürüvvet et kıyâs-ı nefs ile zulmetme insâne  
   Revâ mı zulm ile dâhil olasın nâr-ı hırmâne  
   Aman zulmetme bir ferde yitirme Rahm-i Rahmân'ı  
   Zaîfe merhamet eyle kerem ede kerem kânı

3. Cenâb-ı zü'l-Celâl Allah seni halk eyledi yoktan  
   Aman mahlûkunu ağlatma havf eyle utan Hakk'dan  
   Kemâl-i kudreti seyret bugün enfüs ü âfakdan  
   Aman zulmetme bir ferde yitirme Rahm-i Rahmân'ı  
   Fakîre merhamet eyle kerem ede kerem kânı

4. Düşerse destine abd-i Hudâ'ya merhamet eyle  
   Düşün rûz-i kıyâmeti güzel insan gibi söyle  
   Gece gündüz Hudâ'dan kork anı evlâd gibi besle  
   Aman zulmetme bir ferde yitirme Rahm-i Rahmân'ı  
   Zaîfe merhamet eyle kerem ede kerem kânı

5. Yetîmi ağlatan elbet olur nârullahe dâhil  
   Zaîfi sızlatan mutlak cehennemde olur sâil  
   Erişir mazlûmun âhı der-i dergâhe yok hâil  
   Aman zulmetme bir ferde yitirme Rahm-i Rahmân'ı  
   Fakîre merhamet eyle kerem ede kerem kânı

6. Fakîrler bâr-ı girân bir belâya mübtelâ olmuş  
   Fakîrlik bir cehennemdir bu nârı dünyada bulmuş  
   Zelîl olmuş hakîr olmuş bugün ki kapuna gelmiş  
   Aman zulmetme bir ferde yitirme Rahm-i Rahmân'ı  
   Zaîfe merhamet eyle kerem ede kerem kânı

7. Fakîrin âhının okuna vallahi siper olmaz  
   Kişi eylediği zulmü cihanda sanma ki bulmaz  
   Muhakkak intikam eyler Hudâ hak kimseye kalmaz  
   Aman zulmetme bir ferde yitirme Rahm-i Rahmân'ı  
   Fakîre merhamet eyle kerem ede kerem kânı

8. Hisab görmek yola urmak zemânında adâlet et  
   Bütün âlemleri halk eyleyenden kork mürüvvet et  
   Gözetme nefsini Allah içün ana şefâ'at et  
   Aman zulmetme bir ferde yitirme Rahm-i Rahmân'ı  
   Za'ife merhamet eyle kerem ede kerem kânı

9. Dilersin cennet-i Firdevs-i a'lâda Muhammed'i  
   Güzel dut gözle hâtırı bugün ümmet-i Ahmed'i  
   Gerektir Lutfiyâ bunda bulasın bâkî devleti  
   Aman zulmetme bir ferde yitirme Rahm-i Rahmân'ı  
   Fakîre merhamet eyle kerem ede kerem kânı

---

1. Ey tâlib-i cinân olan  
   Merhamet et fakîrlere  
   Makamâtı âlî olan  
   Merhamet et fakîrlere

2. Merhamet edene Mevlâ  
   Merhamet eder o a'lâ  
   İstersin kadrin mu'alla  
   Merhamet et fakîrlere

3. Dilersin rahmet-i Rahmân  
   Yâr-i kadîm ola îmân  
   Düşmüşlere eyle ihsân  
   Merhamet et fakîrlere

4. Halâsın istersin nârdan  
   Cânın kurtarasın vârdan  
   Dilersin seyr-i dîdârdan  
   Merhamet et fakîrlere

5. Dilersin yüzün ağ olsun  
   Kabrinde nûr çerâğ olsun  
   Cennet sana durağ olsun  
   Merhamet et fakîrlere

6. İstersen Livâü'l- hamd'i  
   Nûr-civâr-ı Muhammed'i  
   Devlet dilersin sermedî  
   Merhamet et fakîrlere

7. Mal Allah'ındır sen dahî  
   Hâlık'ı düşün ey ahî  
   Olur mu düşün bir dahî  
   Merhamet et fakîrlere

8. LUTFÎ maldâr oldu çoklar  
   Anlar hani şimdi yoklar  
   İns ü cinni ölüm oklar  
   Merhamet et fakîrlere

**Açıklamalar:**

1. Ey Cân! Hazret-i Hak'dan lütuf ve ihsânı, İlâhî tecellî ve feyzin gönül bahçesine erişmesini istersen; her işinde Kur'ân-ı Kerîm'in emrini gözet. Ey Cân! Aman bir ferde zulmetme. Aman zulmedip Rahmân olan Allah'ın rahmetini yitirme. Ey Cân! Fakîre merhamet edersen kerem kaynağı Allah da sana kerem eder.

2. Îmân ehline adâlet, merhamet, insâf gerektir. Kıyâs-ı nefs eyle, mürüvvet et (mert ve hakkıyla insan olana yakışacak tutum ve davranışlarda bulun); insana zulmetme. Zulm ile mahrûmiyet âteşine (hiçbir şeyi elde edememe azabına) dâhil olman revâ mı? Ey Cân! Aman bir ferde zulmetme. Aman zulmedip Rahmân olan Allah'ın, rahmetini yitirme. Ey Cân! Fakîre merhamet edersen kerem kaynağı Allah da sana kerem eder.

3. Ey Cân! Celâl (büyüklük, ululuk, yücelik) sâhibi Allah seni yoktan yarattı. Cenâbı Allah'tan kork ve utan, aman yarattıklarını ağlatma. Kendine ve kendinde olana; kâinata ve kâinatta olanlara bakarak Cenab-ı Hakk'ın yüce kudretini bir gör. Aman bir ferde zulmetme. Aman zulmedip Rahmân olan Allah'ın rahmetini yitirme. Fakîre merhamet edersen kerem kaynağı Allah da sana ikrâm eder.

4. Ey Cân! Allah'ın bir kulu eline düşerse yâni senin emrin altında bulunursa, ona merhamet eyle. Kıyâmet gününü düşün, onunla konuşurken bir iş yaptırırken insan gibi güzel söz söyle. Gece gündüz Allah'tan kork, onu evlâdın gibi besle. Aman bir ferde zulmetme. Aman zulmedip Rahmân olan Allah'ın rahmetini yitirme. Fakîre merhamet edersen kerem kaynağı Allah da sana ikrâm eder.

5. Yetîmi ağlatan elbette Allah'ın ateşine, cehennemine dâhil olur. Zayıfı, güçsüzü, kuvvetsizi sızlatan kayıtsız şartsız, onlardan esirgediği merhameti cehennemde kendisi dilenir. Mazlûmun âhı Hakk'ın dergâhının kapısına ulaşıverir. Zirâ mazlumun âhı ile Hakk'ın yüce dergâhı arasında engel yoktur. Ey Cân! Aman bir ferde zulmetme. Aman zulmedip Rahmân olan Allah'ın rahmetini yitirme. Fakîre merhamet edersen kerem kaynağı Allah da sana ikrâm eder.

6. Fakîrler taşınması güç bir yüke bir belâya mübtelâ olmuş. Fakîrlik bir cehennemdir; fakîr bu ateşi dünyada bulmuş. Zelîl olmuş, hakîr olmuş da mâdem ki bu gün kapına gelmiş. Ey Cân! Aman bir ferde zulmetme. Aman zulmedip Rahmân olan Allah'ın rahmetini yitirme. Fakîre merhamet edersen kerem kaynağı Allah da sana ikrâm eder.

7. Fakîrin âhının okuna vallâhi siper olmaz. Kişi eylediği zulmün cezâsını dünyada bulmaz zannetme. Allah muhakkak intikam alır. Kimsenin hakkı kimsede kalmaz. Ey Cân! Aman bir ferde zulmetme. Aman zulmedip Rahmân olan Allah'ın rahmetini yitirme. Fakîre merhamet edersen kerem kaynağı Allah da sana ikrâm eder.

8. Çalıştırdığın kimsenin hesâbını görürken adâletli davran, güzellikle yolcu et. Bütün âlemleri yaratan Allah'tan kork. İyilikle, insanca davran. Kendi nefsini gözetme, fakîri kendine tercih et. Allah için ona şefkatli ol. Ey Cân! Aman bir ferde zulmetme. Aman zulmedip Rahmân olan Allah'ın rahmetini yitirme. Fakîre merhamet edersen kerem kaynağı Allah da sana ikrâm eder.

9. Ey Lutfî! Cennetin en yüksek makamı olan Firdevs'de Muhammed sallallahû teâlâ aleyhi vesellemle beraber olmayı dilersen, bugün ümmet-i Ahmed sallallahû teâlâ aleyhi vesellemin hatırını gözet. Ebedî seâdeti bulmak için bu husûsa riâyet et. Aman bir ferde zulmetme. Aman zulmedip Rahmân olan Allah'ın rahmetini yitirme. Fakîre merhamet edersen kerem kaynağı Allah da sana ikrâm eder.

**İkinci Şiirin Açıklamaları:**

1. Ey cennetleri isteyen! Fakîrlere merhamet et. Ey yüce makamlara, mevkîlere sahip olan! Fakîrlere merhamet et.

2. O yüce Mevlâ, merhamet edene merhamet eder. İ'tibâr ve haysiyetim yüce, değer ve derecem yüksek olsun diyenler fakîrlere merhamet etsin.

3. Rahmân Allah'ın rahmetini diliyorsan; ezelden beri yârim olan îmânım bana yoldaş olsun diyorsan; düşmüşlere ihsân et fakîrlere merhamet et.

4. Cehennemin ateşinden kurtuluş istersen; cânının varlık ve benlikten temizlenmesini dilersen, cennette Allah'ın dîdârını seyretmeyi umarsan; fakîrlere merhamet et.

5. Kabrinde nûrdan kandilin yanmasını, mahşerde yüzünün ak ve netîcede makam ve mekânının cennet olmasını dilersen fakîrlere merhamet et.

6. Mahşer yerinde mü'minlerin gölgesinde toplanacakları Peygamber Efendimiz'in Hamd Sancağı'nın altında olmayı, Efendimiz Hazret-i Muhammed sallallahu aleyhi vesellemin nurlu civârında bulunmayı istersen; ebedî seâdet dilersen, fakîrlere merhamet et.

7. Mal Allah'ındır sen de, ben de bütün varlık Allah'ındır. Ey din kardeşim var edeni yaratanı düşün lütfen, tekrar tekrar düşün ortada neyim var diye. Öyleyse fakîrlere merhamet et.

8. LUTFÎ dünyadaki bir çokları mal mülk sâhibi oldular, bunlardan kim kaldı?… Hani şimdi yoklar. İnsanlar ve cinler muhakkak ölüm okuna hedef olacaklardır ve bâkî âleme göçeceklerdir. Bu hususu iyi düşün ve fakîrlere merhamet et.




## Ziyâretçilerine Tavsiyeleri

Kendisini ziyârete gelenlere dâimâ: "Herkese hüsn-i zan etmeyi, hiçbir kimseyi incitmemeyi, hiçbir ferdi hor görmemeyi, mürrüvvetli olmayı, alırken satarken insaflı olmayı tavsiye ederdi. "Hüner incinmemek, incitmemek, ikrâmını minnet bilmektir." buyururdu.

1. Hazer kıl kırma kalbin kimsenin cânını incitme  
   Esîr-i gurbet-i nâlân olan insânı incitme  
   Tarîk-ı aşkda bî-çâreyi hicrânı incitme  
   Sabır kıl her belâya hâne-yi Rahmân'ı incitme  
   Felekde hâsılı insân isen bir cânı incitme  
   Günahkâr olma fahr-i âlem-i zî-şânı incitme

2. Elin çek meyl-i dünyâdan eğer âşık isen yâre  
   Mehabbet câmını nûş et asıl Mansûr gibi dâre  
   Misâfirsin felek bâğında kendin salma efkâre  
   Düşersin bir belâya sabrı kıl Mevlâ verir çâre  
   Felekde hâsılı insân isen bir cânı incitme  
   Günahkâr olma fahr-i âlem-i zî-şânı incitme

3. Bulaşma çirk-i dünyaya vücûdun pâk-tâhirken  
   Güvenme mâl u mülk ü mansıbın ifnâsı zâhirken  
   Nic'oldu mâli Karûn'un felek bağında vâfirken  
   Nedir bu sendeki etvâr-ı derd gönlün misâfirken  
   Felekde hâsılı insân isen bir cânı incitme  
   Günahkâr olma fahr-i âlem-i zî-şânı incitme

4. Hasislikden elin çek sen cömerd ol kân-ı ihsân ol  
   Konuşma câhil ü nâdân ile gel ehl-i irfân ol  
   Hakîr ol âlem-i zâhirde sen ma'nâda sultân ol  
   Karıncanın dahî hâlin gözet dehre Süleymân ol  
   Felekde hâsılı insân isen bir cânı incitme  
   Günahkâr olma fahr-i âlem-i zî-şânı incitme

5. Ben insanım diyen insâna düşmez şâd u hândanlık  
   Düşen bî-çareyi kaldırmadır âlemde insanlık  
   Hakîkat ehlinin hâli dürür dâim perîşanlık  
   Bir işi etme kim gelsün sana sonra peşîmanlık  
   Felekde hâsılı insân isen bir cânı incitme  
   Günahkâr olma fahr-i âlem-i zî-şânı incitme

6. Ben irfânım deyü her yerde kendin atma meydâna  
   El elden belki üstündür ne lâzım uyma şeytâna  
   Yakîn olmak dilersin Hazret-i Hallâk-ı ekvâna  
   Cihanda tatlı dilli olması lâzımdır insâna  
   Felekde hâsılı insân isen bir cânı incitme  
   Günahkâr olma fahr-i âlem-i zî-şânı incitme

7. Celîs-i meclîs-i ehl-i hakîkat ol firâr etme  
   Hevâ-yı nefsine tabi' olan yerde karâr etme  
   Tekebbürlük eden insâna aslâ i'tibâr etme  
   Sana cevr ü cefa ederse bir kes inkisâr etme  
   Felekde hâsılı insân isen bir cânı incitme  
   Günahkâr olma fahr-i âlem-i zî-şânı incitme

8. Vefâsı var mıdır gör kim sana bu çarh-ı devrânın  
   Eser yeller yerinde hani ya taht-ı Süleymân'ın  
   Yalınız adı kaldı âlem-i zâhirde Lokmân'ın  
   Geçer bir lahzada ru'yâ misâli ömrü insânın  
   Felekde hâsılı insân isen bir cânı incitme  
   Günahkâr olma fahr-i âlem-i zî-şânı incitme

9. Sana bir fâide yokdur bilirsin halkı gıybetten  
   Gözün aç âlemi bir bir geçir sen çeşm-i ibretden  
   Zarar gördüm diyen gördün mü sen ehl-i muhabbetten  
   Yeme kul hakkını korkar isen rûz-i kıyâmetten  
   Felekde hâsılı insân isen bir cânı incitme  
   Günahkâr olma fahr-i âlem-i zî-şânı incitme

10. Hakîkat bahrinin gavvası ol terk-i mecâz eyle  
    Çıkar ha alma mazlûmun âhın sen ihtirâz eyle  
    Çekil semt-i Habîb'e ey gönül azm-i Hicâz eyle  
    Yüzün tut hâk-i pâyine hemân arz-ı niyâz eyle  
    Felekde hâsılı insân isen bir cânı incitme  
    Günahkâr olma fahr-i âlem-i zî-şânı incitme

11. Gönül âyinesin silmek gerekdir kalb-i âgâhe  
    Mehabbet şemsi doğmuşken ne lâzım mihr ile mâhe  
    Ne müşkil hâcetin varsa hemân arzeyle Allah'e  
    Der-i Mevlâ dururken bakma Lutfî başka dergâhe  
    Felekde hâsılı insân isen bir cânı incitme  
    Günahkâr olma fahr-i âlem-i zî-şânı incitme

**Açıklamalar:**

1. Sakın kimsenin kalbini kırma kimsenin cânını incitme. Ağlayıp inleyen, kimsesiz, aslî vatanından ayrı düşmüş insanı incitme. Aşk yolunda ayrılığın acısını çeken zavallıyı incitme. Her belâya sabret, Rahmân olan Allah'ın hânesini, gönlü incitme. Sonuç olarak sözün kısası, bu dünyada insan denmeye tam ma'nâsıyla lâyık biriyim diyor isen bir cânı incitme; bir cân inciterek günahkâr olma. Sonra şân sâhibi âlemlerin fahri Efendimiz Muhammed Mustafa sallallahû aleyhi vesellemi incitirsin. Sakın O'nu incitme.

2. Eğer yegâne dost olan Hakk'a âşık isen dünyâya gönül vermekten vazgeç; muhabbet şerâbının kadehinden iç, Hallâc-ı Mansur gibi darağacına asıl… Bu dünya bâğında misâfir olduğunu dâima hatırlayarak kendini kuruntulara bırakma; bitip tükenmez hırs ve arzulara kaptırma. Bir belâya düşersen sabret; elbette Mevlâ sabredenlerle berâberdir. İhtiyâcın olan ne ise sana muhakkak verecektir. Sonuç olarak sözün kısası, bu dünyada insan denmeye tam ma'nâsıyla lâyık biriyim diyor isen bir cânı incitme; bir cân inciterek günahkâr olma. Sonra şân sâhibi alemlerin fahri Efendimiz Muhammed Mustafa sallallahû aleyhi vesellemi incitirsin. Sakın O'nu incitme.

3. Allâhü Teâlâ seni yoktan vâredip temiz olarak bu dünyaya gönderdi. Vücûdun tertemizken niçin dünyânın pisliğine bulaşıyorsun? Bulaşma! Mal, mülk ve mansıbın (makam) yok olacağı besbelli iken neden onlara güveniyorsun? Güvenme! Dünya hayatında çok mala ve mülke sâhip olan Karûn'un malı nice oldu? Bu dünyâ hayatının, bir ağaç altında gölgelenme süresi kadar kısa ve sen de bu kadar kısa süreli misâfir olduğunu bildiğin halde; bu fânî dünyânın nesine kederleniyorsun? Sendeki bu hüzünlü tavırlar niye? Sonuç olarak sözün kısası, bu dünyada insan denmeye tam ma'nâsıyla lâyık biriyim diyor isen bir cânı incitme; bir cân inciterek günahkâr olma. Sonra şân sâhibi alemlerin fahri Efendimiz Muhammed Mustafa sallallahû aleyhi vesellemi incitirsin. Sakın O'nu incitme.

4. Cimrilikten vazgeç! Cömert ol, cömertliğin kaynağı ol. Haddini bilmeyen câhillerle, irfândan nasîbi olmayanlarla konuşma, gel irfân ehli olmaya çalış. Dış görünüşe önem verme. Halk arasında hiçe sayılan, saygı gösterilmeyen ve değer verilmeyen biri olman önemli değil. Asıl önemli olan mânevî ve ebedî dünyada sultan olmaktır. Karıncanın dahi durumunu gözet zamanının Süleymân'ı ol.(Dâvûd Aleyhisselâm'ın oğlu olan Süleymân aleyhisselâm hem pâdişah hem peygamberdir. Geçimini devlet hazinesinden değil ördüğü zenbiller sayesinde kazanmıştır. Bir gün Süleymân aleyhisselâm ordusuyla birlikte sefere giderler. Karınca vâdîsine geldikleri zaman karınca beyi "Ey karıncalar yuvalarınıza girin Süleyman ve ordusu farkına varmadan sizi ezmesin" dedi. Süleymân aleyhisselâm onun sözüne gülümseyerek dedi ki: "Ey Rabbim! Bana ve anama-babama verdiğin nîmete şükretmemi ve hoşnûd olacağın iyi iş yapmamı gönlüme getir. Rahmetinle beni iyi kulların arasına kat. (Neml Sûresi / 18, 19) İşte karıncayı dahi incitmemek, böyle bir duâ ile Hakk'a sığınmak Süleymanlıktır. Sonuç olarak sözün kısası, bu dünyada insan denmeye tam ma'nâsıyla lâyık biriyim diyor isen bir cânı incitme; bir cân inciterek günahkâr olma. Sonra şân sâhibi alemlerin fahri Efendimiz Muhammed Mustafa sallallahû aleyhi vesellemi incitirsin. Sakın O'nu incitme.

5. Ben insanım diyen insana gülüp eylenmek yakışmaz. Âlemde insanlık, düşen çâresizleri kaldırmaktır. Hakîkat ehli az güler çok ağlarlar. Onlar hep mahzun ve perîşan bir hâl içindedirler. Sonra pişmanlık duyacağın bir işi yapma. Sonuç olarak sözün kısası, bu dünyada insan denmeye tam manâsıyla lâyık biriyim diyor isen bir cânı incitme; bir cân inciterek günahkâr olma. Sonra şân sâhibi alemlerin fahri Efendimiz Muhammed Mustafa sallallahû aleyhi vesellemi incitirsin. Sakın O'nu incitme.

6. İrfan sâhibiyim diye şeytana uyup her yerde kendini meydana atma. O meydanda senden üstün olan irfân sahipleri vardır zirâ el elden üstündür. Âlemleri yaratan Hazret-i Allah'a yakın olmak dileyen insanın cihanda tatlı dilli olması lâzımdır. Sonuç olarak sözün kısası, bu dünyada insan denmeye tam manâsıyla lâyık biriyim diyor isen bir cânı incitme; bir cân inciterek günahkâr olma. Sonra şân sâhibi alemlerin fahri Efendimiz Muhammed Mustafa sallallahû aleyhi vesellemi incitirsin. Sakın O'nu incitme.

7. Allah dostu olan kimselerin meclislerinde otur; onlarla bir arada bulun; onlardan kaçma. Nefsî arzularına uyan kimselerin bulunduğu yerlerde durma. Büyüklük iddiâsında olan, kibirlenen insana asla i'tibar etme. Bir kimse sana haksızlık edip üzerse kırılıp gücenme, gücenip de beddua etme. Sonuç olarak sözün kısası, bu dünyada insan denmeye tam manasıyla lâyık biriyim diyor isen bir cân incitme; bir cân inciterek günahkâr olma. Sonra şân sâhibi alemlerin fahri Efendimiz Muhammed Mustafa Sallallahû Aleyhi Vesellem'i incitirsin. Sakın O'nu incitme.

8. Bu âlemin geçici ve vefâsız olduğunu gör. Süleyman aleyhisselâmın saltanat tahtı hani? Yerinde yeller eser. Hikmet ve hekimliğin pîri ve sembolü olarak bilinen Lokman aleyhisselâmın bu âlemde yalnız adı kaldı. İnsan ömrü rüyâ gibi bir anda geçer. Sonuç olarak sözün kısası, bu dünyada insan denmeye tam manasıyla lâyık biriyim diyor isen bir cânı incitme; bir cân inciterek günahkâr olma. Sonra şân sâhibi alemlerin fahri Efendimiz Muhammed Mustafa sallallahû aleyhi vesellemi incitirsin. Sakın O'nu incitme.

9. Halkı çekiştirmekten; onun bunun arkasından söz söylemekten sana bir fayda olmadığını bilirsin. Niçin gaflet edersin? Gözünü aç ve bu âlemi; sakınmak ve çekinmek üzere ders alıp uyanma niyetiyle bir bir gözden geçir. Allah'ını bilenlerden, birbirini Allah için sevenlerden zarar gördüm diyen bir kimse göremezsin. Dünyanın son bulduğu zamanda bütün ölülerin dirilip bir araya toplandığı; herkesin hesaba çekildiği iyinin iyi, kötünün de kötü karşılık aldığı muhâkeme gününden korkuyorsan kul hakkı yeme. Sonuç olarak sözün kısası, bu dünyada insan denmeye tam manasıyla lâyık biriyim diyor isen bir cânı incitme; bir cân inciterek günahkâr olma. Sonra şân sâhibi alemlerin fahri Efendimiz Muhammed Mustafa sallallahû aleyhi vesellemi incitirsin. Sakın O'nu incitme.

10. Hakîkat denizinin dalgıcı ol, gerçek olmayanı terkeyle. Mazlûmun âhını alma, sakın!. "Alma mazlûmun âhını çıkar âheste âheste" sözünü unutma. Ey gönül Hicaz diyârına yürü, Sevgili Peygamber'inin semtine çekil. O'nun ayağının toprağına, mukaddes türbesi'ne yönel; yüzünü çevir ve hemen niyâzını arz eyle. Sonuç olarak sözün kısası, bu dünyada insan denmeye tam manâsıyla lâyık biriyim diyor isen bir cân incitme; bir cân inciterek günahkâr olma. Sonra şân sâhibi alemlerin fahri Efendimiz Muhammed Mustafa sallallahû aleyhi vesellemi incitirsin. Sakın O'nu incitme.

11. Uyanık kalb sâhibinin gönül aynasını dâima silmesi ve temiz tutması lâzımdır. Gönüle muhabbet güneşi doğduğu vakit; onun ne aya ne de güneşe ihtiyacı yoktur. Zaten güneş ile ay dış dünyamızı aydınlatan fânî varlıklardır. Her neye ihtiyacın varsa halledemediğin ne gibi müşkillerin varsa, hemen Allahü Teâlâ'ya arzet!. Ey! Lutfî Mevlâ'nın kapısı dururken başka kapıya gitme; Mevlâ'nın dergâhı dururken başka bir dergâha bakma. Sonuç olarak sözün kısası, bu dünyada insan denmeye tam manâsıyla lâyık biriyim diyor isen bir cânı incitme; bir cân inciterek günahkâr olma. Sonra şân sâhibi alemlerin fahri Efendimiz Muhammed Mustafa sallallahû aleyhi vesellemi incitirsin. Sakın O'nu incitme.

## Mürüvveti ve Hoş Görüsü

Sarhoşları dahi huzuruna kabul eder; fâsık, sâlih seçmez herkesi menziline oturtur ve herkese lâyık olduğu şekilde muhatab olur, alâka ve iltifatlarıyla memnûn ederdi. Yolunu şaşırmış olarak ziyâretine gelenler, doğru yola ererek yanından ayrılırlardı. Müddeti hayâtında hiç kimseye taarruz etmemiş ve hiçbir ferdin kalbini kırmamış bir insan-ı kâmildi.

1. Mahlûku halk eden Allah  
   Kitab göndermiştir vallah  
   Dâim de "amentü billah"  
   Her amelin olsun lillah  
   Sakın incitme bir cânı  
   Yıkarsın Arş-ı Rahmân'ı

2. Bilirsin ki Allah vardır  
   İslâm'a îmânı yârdır  
   Bu dünya fâni bir dârdır  
   Âhiret dâr-ı karardır  
   Sakın incitme bir cânı  
   Yıkarsın Arş-ı Rahmân'ı

3. Tasdîk eyledin Kur'ân'ı  
   Tevhîd eyledin Rahmân'ı  
   Nâr-ı cehîme îmânı  
   Vardır kıyâmet divânı  
   Sakın incitme bir cânı  
   Yıkarsın Arş-ı Rahmân'ı

4. Bilirsin haram helâli  
   Bilirsin sevap vebâli  
   Aman olma lâ-übâli  
   Terk eyle boş kıyl ü kali  
   Sakın incitme bir cânı  
   Yıkarsın Arş-ı Rahmân'ı

5. Bu dünya seni terk eder  
   Devletin hep elden gider  
   Ölüm bir gün kabre güder  
   Biri sürer biri yeder  
   Sakın incitme bir cânı  
   Yıkarsın Arş-ı Rahmân'ı

6. Ağ tüylerin nişân olur  
   Ölümün kehkeşân olur  
   Vücudun perişân olur  
   Gözlerin hûn-feşân olur  
   Sakın incitme bir cânı  
   Yıkarsın Arş-ı Rahmân'ı

7. Adâlet et umûrunda  
   Namazın kıl huzûrunda  
   Şâkir-i dîn sudûrunda  
   Rahat eyle kubûrunda  
   Sakın incitme bir cânı  
   Yıkarsın Arş-ı Rahmân'ı

8. Nisvâne merhamet eyle  
   Anlara lutf ile söyle  
   Etfâl ile de ol öyle  
   Şerî'atin yolu böyle  
   Sakın incitme bir cânı  
   Yıkarsın Arş-ı Rahmân'ı

9. Herkese münâsip emr et  
   Lâyık olmayanı terk et  
   Gücün yettiğine emr et  
   Resulullah yoluna git  
   Sakın incitme bir cânı  
   Yıkarsın Arş-ı Rahmân'ı

10. Ol fakîr ki yüzen bakar  
    Gözlerinin yaşı akar  
    Mü'min olan kalb mi yıkar  
    Boynuna la'net mi takar  
    Sakın incitme bir cânı  
    Yıkarsın Arş-ı Rahmân'ı

11. Kimsenin gönlünü kırma  
    Sakın harama el urma  
    Bir ferdin ayıbın görme  
    Günah meclisinde durma  
    Sakın incitme bir cânı  
    Yıkarsın Arş-ı Rahmân'ı

12. Zarar veren Hakk düşmanı  
    Zarar verene düşmandır  
    Zulm edenin düşmanıdır  
    İslâm'ın sırrı fermandır  
    Sakın incitme bir cânı  
    Yıkarsın Arş-ı Rahmân'ı

13. Rahmet diler isen Hakk'dan  
    İhtiyara hürmet eyle  
    Etfâle merhamet eyle  
    Misâfire ikrâm eyle  
    Sakın incitme bir cânı  
    Yıkarsın Arş-ı Rahmân'ı

14. Komşuların hayrın iste  
    İnsanca insana yaşa  
    Hâdim-i kavm seyyididir  
    LUTFÎ makbûl-i dergâh ol  
    Sakın incitme bir cânı  
    Yıkarsın Arş-ı Rahmân'ı

**Açıklamalar:**

1. Yoktan var eden ; yaratan Allah'tır. Allah, kitab (Kur'ân-ı Kerîm) göndermiştir. Allah hakkı için dâimâ ben Allah'a inandım de ve her amelini de Allah için yap. Sakın bir cânı incitme. Bir cânı incitirsen Rahmân'ın Arş'ını yıkarsın. (Arş, mevcûdâtı kuşattığı için, yüksekliğinden dolayı bu ismi almıştır. "Rahmân Arş'a istiva etmiştir. (Arş'ı hükmü altına almıştır." (Tâhâ/5) Arşü'l-Azîm (azametli Arş, çok büyük Arş) Arşü'lKerîm (bereketli Arş), Arşü'l-Mecîd (şerefli Arş) diye tavsif edilmektedir. Arş'ı yaratan ve onun sâhibi Allah'tır. Arş'a hükmeden ve hükmü Arş'ı kaplayan Rahmân'dır. "Arş'ı yüklenen (hamele-i ateş) ve bir de onun çevresinde bulunup, onu tavaf eden melekler, Rablerini hamd ile tesbih ederler, O'na imân ederler. Mü'minlerin de bağışlanmasını isterler ve şöyle dua ederler: Ey Rabbim! Senin rahmet ve ilmin her şeyi kuşatmıştır. O halde tövbe eden ve senin yoluna gidenleri bağışla onları cehennem ateşinden koru. Rabbimiz! Onları da onların atalarından, zevcelerinden nesillerinden iyi olanları kendilerine va'd ettiğin Adn Cennetlerine koy. Şüphesiz Aziz ve Hakîm olan sensin! bir de onları kötülüklerden koru, sen kimi kötülüklerden korursan o gün muhakkak ki onu rahmetine mazhar etmiş olursun. Bu ne büyük kurtuluştur." (Mü'min/7-8-9)

2. Bilirsin ki Allah vardır. Müslümana îmânı yârdır. Bu dünya gelip geçici bir yerdir. Karar yeri kalıcı olan âhirettir. Sakın bir canı incitme. Bir cânı incitirsen Rahmân'ın Arş'ını yıkarsın.

3. Kur'ân'ın gerçek olduğunu söylüyorsan, Rahmân olan Allah'ın varlığına ve bir olduğuna inanarak "Lâ ilâhe illallah" diyorsan, cehennem ateşine îmânın varsa, kıyâmette İlâhî dîvânda muhakkak hesap verilecektir inancına sâhipsen, sakın bir cânı incitme. Bir cânı incitirsen Rahmân'ın Arş'ını yıkarsın.

4. Haramı helâli; sevâbı vebâli bilirsen aman lâubâli olma (İlâhi emir ve yasaklara kayıtsız ve saygısız olma) ve dedikoduyu terket. Sakın bir cânı incitme. Bir can incitirsen Rahmân'ın Arş'ını yıkarsın.

5. Bu dünyâ bir gün seni terk eder, seâdet ve servetin hep elden gider. Ölüm seni kabre sevk eder. Ak tüylerin nişân, ölümün kehkeşân ve vücûdun perîşân olur; gözlerin kan saçar.

6. Öyleyse bütün bunları iyi düşün ve sakın bir cânı incitme. Bir cânı incitirsen Rahmân'ın Arş'ını yıkarsın.

7. Emirlerinde âdil ol, emrinin altındakilere adâletle muâmele et. Cenâb-ı Hakk'ın huzûrunda olduğunun şuûruna sâhip olarak; O'nun seni gördüğünü idrâk ederek, Allah'ı görüyormuş gibi namazını kıl İslâm dînine bağlı; İslâm ni'metine sâhip olduğuna gönülden şükret. Böylece kabrinde mahşere kadar rahat edersin. Âdil bir mü'min; huzûrla namaz kılan bir müslüman, İslâm ni'metine gönülden şükreden bir kul ve kendini âhirete hazırlayan bir insan olarak aman bir cânı incitme, Rahmân'ın Arş'ını yıkma…

8. Hanımlara ve çocuklara; hanımına ve çocuklarına şefkat ve merhamet eyle. Onlara lütufkâr ol ve şefkâtle davran, Kur'ân ve sünnetin yolu böyle… Öyle ise sakın bir cânı incitme, incitirsen Rahmân'ın Arş'ını yıkarsın.

9. Herkese uygun olanı yap, uygun olanı emret, herkesin liyâkati, idrâki, tahammülü farklıdır. Bu hakîki çerçevede herkesi hoş tut ve onlara kıyas-ı nefs ve insâf ölçülerine riayet ederek, muamele et. Sakın bir cânı incitme. Bu yol Resulullah sallalâhû aleyhi ve sellemin yoludur bu yoldan git.

10. Gözlerinin yaşı akarak yüzüne bakan bir fakîri nasıl incitirsin? İmân esaslarına inanan bir insan kalb yıkar mı? Boynuna la'net sıfatını takar mı? Mü'min Allah'ın rahmet ve merhametinden afv u mağfiretinden mahrûm kalmak ister mi? Sakın bir cânı incitme. Bir cânı incitirsen Rahmân'ın Arş'ını yıkarsın.

11. Kimsenin gönlünü kırma. Harama sakın el uzatma. Bir ferdin ayıbını görme. Günah meclisinde durma. Sakın bir cânı incitme yoksa Rahmân'ın Arş'ını yıkarsın.

12. Zarar ve ziyâna yol açan, zarar veren Allah düşmanıdır. Zarar ve ziyâna yol açana, zarar verene Allah düşmandır. Haksızlık ve zulüm edenin; kıyıcı ve merhametsizin düşmanı Allah'tır. İslâm doğrudan Allah rızâsı için herhangi bir kötü niyet beslemeksizin veya karşılık ummayarak iş yapmaktır, yaşamak ve yaşatmaktır. Bu yaşama ve yaşatmanın sırrı Allah'ın Elçisi Efendimiz'in emrindedir. Sakın bir cânı incitme! İncitirsen Rahmân'ın Arş'ını yıkarsın.

13. Allah'tan rahmet istersen; ihtiyara hürmet eyle, çocuklara merhamet eyle, misâfire iyilik ve ihsanda bulun; Allah'ın bağışladığı yiyecek ve içeceklerden ikrâm et. Sözün özü, Allah'dan rahmet istersen; sakın bir cânı incitme. Bir cânı incitirsen Rahmân'ın Arş'ını yıkarsın.

14. Komşuların iyiliğini arzu et; onlara faydalı olmak için onların durumlarını bil, öğren. İnsana yaraşır şekilde davranmak sûretiyle insanlar arasında seçkin bir yerin olsun. Nitekim "insan topluluğunun hâdimi o topluluğun seyyididir." buyurulmaktadır. Lutfî dergâha kâbul edilen bir insan ol. Sakın bir cânı incitme! İncitirsen Rahmân'ın Arşı'nı yıkarsın. Lutfî sakın bir cânı incitme ve insanca insanlara hizmet et. Bu suretle de Arş'ı yüklenen ve Arş'ın etrâfında Allah'a hamd ederek tavaf eden meleklerin duâlarına mazhar ol.

## İlme Hizmeti

Efe Hazretleri, 1939'dan bâkî âleme göçüş tarihi olan 1956'ya kadar Erzurum'da ne kadar tâlib-i ilim var ise onları hüsn-i teveccüh, hüsn-i kabul ve kemâl-i şefkâtle teşvik ederek himâye etmiştir. O tarihlerde Erzurum'un içinde ve dışında yetişen vâizler ve müderrisler, bu zâtın çerâğı ve yetiştirmiş olduğu bilginlerden olduklarını şükranla itiraf etmektedirler. Hulâsa, bu zât, ahlâk-ı Muhammedî kendisinde tekâmül etmiş bir rehber-i seâdet ve bir mümessil-i peygamber idi. Bilhassa çocukların dinî eğitimi üzerinde hassâsiyetle durulması gerektiğini dâimâ telkîn etmiştir. Kur'ân okumanın yasak olduğu dönemlerde çocuklara Kur'ân öğreten hocaların üstün meziyetlerini anlatırken şöhreti cihânı tutmuş âlimlerin, müftîlerin çocuklara Kur-ân öğreten hocaları takdir etmeleri ve onlara kurban olmaları gerektiğini ifâde etmiştir.

1. Bir selâm gönderdim merd-i merdâne  
   Merhabâ efendim la'l-i dürdâne  
   Burc-i hidâyetde güneş görenler  
   Kurbân olur mu'allim-i Kur'ân'e

2. Ne renklere düşdü bu devr-i zemân  
   Kalmadı bir yerde bir dârü'l-emân  
   Her kimde var ise vallâhi îmân  
   Kurbân olur mu'allim-i Kur'ân'e

3. Ümmet-i Muhammed hâmil-i îmân  
   Hazret-i Kur'ân'dır îmâne dermân  
   Her kim ister ise rızâ-yı Rahmân  
   Kurbân olur mu'allim-i Kur'ân'e

4. Sirâc-ı neyyîr ehl-i îmândır  
   Mu'allim-i Kur'ân dârü'l-emândır  
   Her kim ki tâlib-i dâr-ı cinândır  
   Kurbân olur mu'allim-i Kur'ân'e

5. Mu'allimin kahr ü sitemi câne  
   Verilmez vallâhi dürr ü mercâne  
   Her kim âşık ise Zât-ı Sübhân'e  
   Kurbân olur mu'allim-i Kur'ân'e

6. İsteyenler seâdet-i ebedî  
   Gözleyenler dilde nûr-i Ehad'i  
   Her kim sever ise Zât-ı Samed'i  
   Kurbân olur mu'allim-i Kur'ân'e

7. Görmez misin Mevlâ bizleri n'etdi  
   Kâfirler elinde terbiye etdi  
   Nice müslim kâfir ellerin öpdü  
   Kurbân olur mu'allim-i Kur'ân'e

8. Ta'lîm-i Kur'ân'dır efdal-i a'mâl  
   Kur'ân ile bulur bu îmân kemâl  
   Her kim ister ise bulmaya zevâl  
   Kurbân olur mu'allim-i Kur'ân'e

9. Ne kadar olsa da âlim-i âmil  
   Şöhreti olursa âleme şâmil  
   Mua'lîm-i sıbyâne olmasa mâil  
   Kurbân olur mu'allim-i Kur'ân'e

10. İster ise olsun âlemde fâık  
    Bu üstâd-ı kâmil fetvâya lâyık  
    Takdîr etse kemâlâtına lâyık  
    Kurbân olur mu'allim-i Kur'ân'e

11. Mu'allim-i sıbyân dârü'l-emândır  
    Mu'allim-i sıbyân nûr-i zemândır  
    Dest-gîr-i ümmet rahm-i Rahmân'dır  
    Kurbân olur mu'allim-i Kur'ân'e

12. Seâdet-mend olan dutar hak sözü  
    Ta'lîm-i Kur'ân'dan ayırmaz gözü  
    LUTFİYÂ hak sözden utanır yüzü  
    Kurbân olur mu'allim-i Kur'ân'e

Aşağıdaki manzûmesinde Efe Hazretleri, Kur'ân-ı Kerim'i okuyan ve okutanlara melekler âleminin istiğfâr ettiğini ve Allâhü Teâlâ'ya Kur'ân okutanı affetmesi için yalvardıklarını ifâde ederek buyuruyor ki:

1. Seâdet-mend olan efrâd-ı İslâm  
   Okur hem okudur ders-i Kur'ân'ı  
   Her kim ister ise Allah'dan ikrâm  
   Okur hem okudur ders-i Kur'ân'ı

2. Nâzil olur Arş-ı a'lâ'dan rahmet  
   Cenâb-ı zü'l-Celâl eder merhamet  
   Her kim diler ise bâkî bir devlet  
   Okur hem okudur ders-i Kur'ân'ı

3. Her kim okudursa sıbyâne Kur'ân  
   Müftî müderrisler hep ona kurbân  
   Her kim ister ise rahmet-i Rahmân  
   Okur hem okudur ders-i Kur'ân'ı

4. Göklerde melekler suda semekler  
   Yerde karıncalar diler dilekler  
   Hâcesine duâ eder melekler  
   Okur hem okudur ders-i Kur'ân'ı

5. Âlem-i melekût istiğfâr eyler  
   Rabbü'l-âlemîn'den merhamet diler  
   Kur'ân okuyanı afveyle derler  
   Okur okutdurur LUTFÎ Kur'ân'ı

   Efe Hazretleri, Erzurum'un Dumlu Köyü'nde ikamet etmekte olan Nurullah Efendi adında bir zâtın Kur'ân öğretmenin yasak olduğu dönemlerde Kur'ân eğitimi konusunda gösterdiği cesûr ve fedâkâr gayretlerinden dolayı ona takdir ve iltifatlarını ifâde eden bir mektup yazmıştır. Bu manzum mektupta Nurullah Efendi'ye "Nurullah Paşa" diye hitap edişi, ona ne kadar değer verdiğini göstermek içindir. Yaptığı bu ulvî hizmetin suç sayıldığı bir zamanda kendisine bir zarar gelmemesi için de O'nu kerem sâhibi Allah'ın hıfz u emânına emânet ediyor.

1. Ciğerim pâresi Nûrullah Paşa  
   Zü'l-Kerem'e seni emânet verdim  
   Hak yolunda başın çal taştan taşa  
   Zü'l-Kerem'e seni emânet verdim

2. Allah'a emânet cümle ihvânın  
   Kerîm'den erişe dâim ihsânın  
   Himmeti ulaşa şâh-ı merdânın  
   Zü'l-Kerem'e seni emânet verdim

3. Ummân-ı azîmdir Hakk'ın keremi  
   Nasîb ola Beytullâh'ın haremi  
   Seni tebşîr ede kudret kalemi  
   Zü'l-Kerem'e seni emânet verdim

4. Fethola gönülde bâb-ı ma'rifet  
   Kalbin ola cânâ deryâ-yı himmet  
   Cümlemize ede Mevlâ merhamet  
   Zü'l-Kerem'e seni emânet verdim

5. Nûr-i muhabbetden mihr-i hidâyet  
   Seni tenvîr ede şems-i seâdet  
   Dâreyinde Mevlâ vere selâmet  
   Zü'l-Kerem'e seni emânet verdim

6. Mülk-i kadîm ola cennet diyârı  
   Rabbim refîk ede güzel Tayyâr'ı  
   Siz de kabûl edin bu ihtiyârı  
   Zü'l-Kerem'e seni emânet verdim

7. Yâ Rabbi kabul et cümle ihvânım  
   Nûr-i îmânımdır dârü'l-emânım  
   LUTFÎ îmânımdır derde dermânım  
   Zü'l-Kerem'e seni emânet verdim

## Dînî Gayreti

Efe Hazretleri'nin hoşgörüsü hiçbir zaman sınırsız olmamıştır. Dîne ve dînî değerlere hücum edenlere dâimâ bütün gayretiyle tepki göstermiştir. Toplumun yaşadığı dînî ve ahlâkî buhranın acısını yüreğinde duymuş ve toplumu uyarmak için mürşidâne nasihâtlerde bulunmuştur. Bu tepkileri ıfâde eden şiirlerinden iki tanesini teberrüken takdîm edelim.

1. Hâdise-i devr-i zemân  
   Besdir gönül endîşesi  
   Fitneleri âhir zemân  
   Besdir gönül endîşesi

2. Şer-'i şerîfden kaçdılar  
   Bid'at yoluna düşdüler  
   Kanûn u nizâm aşdılar  
   Besdir gönül endîşesi

3. Âr u nâmûs gitdi gider  
   İlm ile hilmi kim n'ider  
   Günden güne yevme'l-beter  
   Besdir gönül endîşesi

4. Doldu cihâna şor u şer  
   Kâr u zarar bilmez beşer  
   Ehl-i fesâd dizden eşer  
   Besdir gönül endîşesi

5. Günden güne işler azar  
   Ederler rüşveti bâzâr  
   Kimler okur kimler yazar  
   Besdir gönül endîşesi

6. Ekser ulemâ-yı zemân  
   Terk etdi meslekin hemân  
   Dünyâ içün oldu revân  
   Besdir gönül endîşesi

7. Hakîmâne kin dutdular  
   Ser-fürû edüp gitdiler  
   Hubb-i riyâset etdiler  
   Besdir gönül endîşesi

8. Mürşid mürîdin kesreti  
   Gitdi tarîkın rağbeti  
   Dünyâya vermiş himmeti  
   Besdir gönül endîşesi

9. Kendinde cehli bâkîdir  
   İlm-i tasavvuf okudur  
   İpliği yok bez dokudur  
   Besdir gönül endîşesi

10. Cümle fakîri ezdiler  
    Cild-i fakîri üzdüler  
    Biryânı şişe dizdiler  
    Besdir gönül endîşesi

11. Gitdi nisâlardan hayâ  
    Kalmadı dillerde zıyâ  
    Âbidlerin işi riyâ  
    Besdir gönül endîşesi

12. İmdi bu ümmet der-cihân  
    Gerek diye yâ Müsteân  
    Sen ver bize tekmîl îmân  
    Besdir gönül endîşesi

13. LUTFÎ sığın Allah'a sen  
    Dâimâ ol lillâhe sen  
    Dil bağla gel Allah'a sen  
    Besdir gönül endîşesi

Devrin gidişâtına ibretle baktığımız zaman, karşılaşacağımız hazîn kara tabloyu şöyle ifâde eder:

1. Bir nazar eyleyin devr-i zemâne  
   Kârbân-ı İslâm çekildi gitdi  
   Hak yardım eylesün ehl-i îmâne  
   Hep ricâl-i kirâm çekildi gitdi

2. Ehl-i tevhîd bugün ne garîb kaldı  
   Derde şifâ veren ne tabîb kaldı  
   Hilm ü hayâ ile ne edîb kaldı  
   Ulemâ-yı ızâm çekildi gitdi

3. Mü'min ü muvahhid az az bulunur  
   Şer-'i şerîf bâzan süâl olunur  
   Gâhı gâh fetvâdan haber alınur  
   Kemâl ü ihtirâm çekildi gitdi

4. Hani yüzü nurlu ümmet-i Ahmed  
   Meyânda munkatı' şer-'i Muhammed  
   Zâtında Sabûr'dur Allahü Ehad  
   Bu dinden intizâm çekildi gitdi

5. Vallâhi açıkdır tevbe kapısı  
   Bu kâinât bütün Hakk'ın yapısı  
   Afv olunur günâhların hepisi  
   Tevbeye ihtimâm çekildi gitdi

6. İttibâ-ı hevâ aldı derûnu  
   Tarîk-ı şeyâtîn dutdu berûnu  
   Doldurdu karnına kanı irini  
   Fark-ı helâl harâm çekildi gitdi

7. Kal' oldu kalblerden envâr-ı îmân  
   Kesildi dillerden rızâ-yı Rahmân  
   İylik tarafına görünmez gümân  
   Salât ile selâm çekildi gitdi

8. Nisâlar ricâle emîr oldular  
   Ricâl gibi meydânlara doldular  
   Şeyâtînin ocağını kurdular  
   Hak yoluna devâm çekildi gitdi

9. LUTFÎ gaflet ile karardı âlem  
   Bahr-i gafletdedir ebnâ-yı âdem  
   Artmada şekavet hayfâ dem-â-dem  
   Sıyâm ile kıyâm çekildi gitdi

İnsanların, içinde bulundukları vahim durumun farkında olmayıp, oyuna eğlenceye dalmaları karşısında Allahü Teâla'nın kahrına, gazabına uğramalarından endişe eder. Bu gaflet içinde olanları, humeka-yı zeman (zamanın ahmakları) olarak nitelendirir.

1. El elden üzülmüş yâr elden gitmiş  
   Humeka-yı zemân nanay oynarlar  
   Kurb-i kıyâmetdir târih de bitmiş  
   Humeka-yı zemân nanay oynarlar

2. Taraf taraf belâ istîlâ eyler  
   Kahrullah gazâba istinâd eyler  
   Kanlar akar yerde incimâd eyler  
   Humeka-yı zemân nanay oynarlar

3. Âr ile nâmus da kalmadı gitdi  
   Yüzler siyah oldu hayâ da bitti  
   Dünyâda yaşamak kemâle yetdi  
   Humeka-yı zemân nanay oynarlar

4. Avretler erine i'tibâr etmez  
   Erlerin avrete sözü kâr etmez  
   Evlâd baba ile iftihâr etmez  
   Humeka-yı zemân nanay oynarlar

5. Erkek dişi birbirine karışdı  
   Herkes arzûsunu buldu görüşdü  
   Alâmet-i kübrâ hemân kavuşdu  
   Humeka-yı zemân nanay oynarlar

6. LUTFÎ'yi afv ede Hazret-i Allah  
   Merhamet buyura vallâhi billâh  
   Korkaram tecellî ede adlullah  
   Humeka-yı zemân nanay oynarlar

Avrupa hayranlığı sonucu Freng özentisi ile hayâsızlık bataklığına sürüklenen Müslümân-Türk toplumunun yürekler acısı ahvâlini de şöyle anlatır:

1. Gûş et nûr-i dîdem bu dâsitânı  
   Fi'lullâhın aslâ olmaz noksânı  
   Herkes lâyıkını bulmasa olmaz  
   Hikmetullah adâletdir kemâkân

2. Gece gündüz sa'yin neye olursa  
   Her ne gûnâ fikrin karâr bulursa  
   Âkıbet niyyetin nerde kalursa  
   İstediğin alur Allah'dan insân

3. Îmân İslâm ise âşıkdır sana  
   Vallâhi böyledir inan sen bana  
   Sâdıkane sarılırsan bu dîne  
   Dest-gîrin olur nusret-i Deyyân

4. Küfre tâlib olsan küfrü verirler  
   Kayırmazlar küfre lâyık görürler  
   Emrulâhe râzî olup dururlar  
   Teslîm alur seni Mâlik-i nîrân

5. Zevâl-i îmândan havf eyle amân  
   Bölük bölük oldu ashâb-ı îmân  
   Revîş-i küffârı tahsîn ederler  
   Görülmemiş böyle yaman bir zemân

6. Kafdan kafa bayrak açdı şeyâtîn  
   Şerr-i şekavetle doldu bevâtîn  
   Meydân aldı uryân oldu havâtîn  
   Böyle olmaz illâ îmândan uryân

7. Tâbi-'i Kur'ân'ı tahkîr ederler  
   Peyrev-i şeytânı tevkîr ederler  
   Ahkâm-ı Furkan'ı tağyîr ederler  
   İstirâhat etdi helelik şeytân

8. Frengâne deste deste gezerler  
   Bahr-i şehvet zevrakında yüzerler  
   Avrupa uslûbu gidiş düzerler  
   Ormân-ı küfürde olmuş kahramân

9. Şeyâtînin ululanmış ocağı  
   Kalblerine dolmuş küfür sıcağı  
   Boynuna dolanmış şeytân bacağı  
   Kızarmış gözleri küfrü firâvân

10. Nisâ ricâl birbirine karışmış  
    Bacı kardeş biribiriyle görüşmüş  
    Herkes istediği yerde buluşmuş  
    Yer yüzünü dutmuş siyâh bir duman

11. Gelininin sürmelemiş gözünü  
    Elvân çiçek nakışlamış kızını  
    Şenlendirmiş sinemanın yüzünü  
    La'net edekalmış başında şeytân

12. Çantalar kolunda gider bâzâra  
    Ahbâb olur mel'ûn ahlâk bozara  
    Hayâ gide yüzü gözü kızara  
    İstediği gibi ala bir meydân

13. Îmânı yok hevâsına dayanmış  
    Sever kâfirleri küfre boyanmış  
    Şehvet ile şekaveti uyanmış  
    Çenberlenmiş eder ısyân u tuğyân

14. Olanca İslâm'ı döndürmeyince  
    Îmânı vatandan göndermeyince  
    Çırâğ-ı Kur'ân'ı söndürmeyince  
    Ricâl-i teceddüd edemez devrân

15. Ehl-i îmân gözeleri bulanmış  
    Seâdetin dükkânları talanmış  
    Diyânetin barutları sulanmış  
    Kemâl bulmuş bugün deryâ-yı küfrân

16. Kasr-ı İslâm binâsından sökülmüş  
    Semer taşı himlerine dökülmüş  
    Kamet-i îmânın kaddi bükülmüş  
    Meğer ki Allah'dan erişe emân

17. Nice pîrler keyf keyfine gezerler  
    Dünyâ malı nerde anı sezerler  
    Gece gündüz dünyâsını düzerler  
    Nerde kaldı kalsın rızâ-yı Rahmân

18. Suladılar İstanbul'un yolunu  
    Fark etmezler kâfir İslâm hâlini  
    Hiç sormazlar bir Allah'ın yolunu  
    Gayretullah elbet çıkar bî-gümân

19. Helâl harâm endîşesi kalmadı  
    O var mıdır harâm ile dolmadı  
    Bugünkü bu yüzler rengi solmadı  
    Şeytânı sevenler şeytâna şâyân

20. Elvân nakış nisâ seyr u sohbetde  
    Herkes sevdiğiyle olmuş ülfetde  
    Fırsatını bulmuş şeytân gayretde  
    İcrâ-i şehvete verilmiş fermân

21. Bu zemân şeytâna parmak dişletdi  
    Şeytân ise dediğini işletdi  
    Mel'ûnlar da merkebini kışlatdı  
    Buldu meydân etdi îmânı talan

22. Arş'dan ferşe kadar bu nûr-i İslâm  
    Dutmuşdu vermişdi âleme i'lâm  
    Îmân İslâm bize Allah'dan ikrâm  
    Beyân eylemişdi Hazret-i Kur'ân

23. Bu dîn-i İslâm'dır bir mâh-i tâbân  
    Güneşden güzeldir envâr-i îmân  
    Allah kelâmıdır hazret-i Kur'ân  
    Kur'ân ile olur derdlere dermân

24. Kâmil îmân eğer sudûrda olsa  
    Şerî'at-i garrâ yerini bulsa  
    Başdan başa dünyâ kâfirle dolsa  
    Hiç mağlûb olur mu bir an

25. Bâzı kez bozuldu asker-i ashâb  
    Tez elden eyledi Hudâ şifâ-yâb  
    Hikmet cilve eder ahbâba ahbâb  
    Nâsır benem dedi size ol Mennân

26. Mea'r-Rahmân olan mükedder olmaz  
    Mea'ş-şeytân olan hiç necât bulmaz  
    Bu dünyâ fânîdir kimseye kalmaz  
    Kudret-i Hak yarın kurar bir dîvân

27. MUHAMMED LUTFÎ'yi afvede Hudâ  
    Doldura gönlüne envâr-ı hüdâ  
    Hak yoluna olsun cânımız fedâ  
    Sever destânımı erbâb-ı irfân

İslâm olmanın beş şartı olan namazı, orucu, haccı, zekâtı, kelime-i şehâdeti bir tarafa bırakıp, müslümanlığı Allah ile kul arasında vicdânî bir şey kabul edenlere:

1. Ey mü'minler gelin hakkı söyleyin  
   Namazsız niyâzsız İslâm olur mu  
   Gökden inen kitabları dinleyin  
   Salâtsız zekâtsız İslâm olur mu

2. Îmân İslâm eğer sende var ise  
   Kalbin îmân ile eğer yâr ise  
   Tevhîd tasdîk dilde ber-karâr ise  
   Namazsız niyâzsız İslâm olur mu

3. Hakk'ı tesbîh eder döner felekler  
   Tevhîd eder dâim suda semekler  
   Namaz ile kabûl olur dilekler  
   Salâtsız zekâtsız İslâm olur mu

4. Namaz dînin direğidir nûrudur  
   Sefîne-i dîni namaz yürüdür  
   Cümle ibâdetin namaz pîridir  
   Namazsız niyâzsız İslâm olur mu

5. Zekât farz-ı a'zam emr eder Kur'ân  
   Kabûl olmaz namaz zekâtsız bir an  
   Âdem'den Hâtem'e emr eder Rahmân  
   Salâtsız zekâtsız İslâm olur mu

6. Malı verdi âlemleri yaradan  
   Emretdi vâcibi farzı sıradan  
   Kırkda birdir zekât çıkmaz aradan  
   Namazsız niyâzsız İslâm olur mu

7. Kırkda bir kuruşu verin fakîre  
   Nâil olun yarın mülk-i kebîre  
   Râzı olun bugün emr-i Kadîr'e  
   Salâtsız zekâtsız İslâm olur mu

8. İslâm olan dutar Kitab emrini  
   Cân u dilden bilir dînin kadrini  
   Seyr eder dünyânın görür devrini  
   Namazsız niyâzsız İslâm olur mu

9. Nice yüz bin pâdişâhlar kabri var  
   Ölüm vardır güneşlerden âşikâr  
   LUTFİYÂ emr etmiş ol Perverdigâr  
   Salâtsız zekâtsız İslâm olur mu

Allah'dan gafletin bu derecesinin kâfirler de bile görülmediğini ifâde ederek, 1940'lı yıllarda yaşanan ma'nevî felâket hususunda Müslüman-Türk insanını âdeta sarsarcasına îkaz buyuruyur.

1. Bu kadar felâket bu kadar gaflet  
   Her kavm-i küffârda tasavvur olmaz  
   Bu kadar mihnetler bu kadar zahmet  
   El-yevm hiçbiri tezekkür olmaz

2. Bin bu kadar kahreylese Hudâ'mız  
   Göklerden çağrılsa gelse nidâmız  
   Mahvolmuş gönülden nûr-i hüdâmız  
   Âhiret âkıbet tefekkür olmaz

3. Gözler kör olmuşdur hakkı görmekden  
   Diller lâl olmuşdur hak söylemekden  
   Kulaklar sağırdır hak dinlemekden  
   Hakk'ı kabûl etmek tahattur olmaz

4. Kitâbullah ile yokdur hareket  
   Ref' oldu İslâm'dan gitdi bereket  
   Kesbetmiş tevhîdde lisân rekâket  
   Tarîk-ı ta'lîmde teğayyur olmaz

5. Namaz farzdır mescidlere varmazlar  
   Kur'ân nedir emrullahı sormazlar  
   LUTFÎ ulemâyı âdem saymazlar  
   Ni'met-i îmâne teşekkür olmaz

1. Ey nûr-i basar nûr-i basîret ile bir bak  
   Âlemde olan zillet-i husrân ne kadar var

2. Ebnâ-yı zemâna hele ibret ile bir bak  
   Şeytân yoluna cân ile kurbân ne kadar var

3. Hayrât ü hasenât ile meşgûl olanı gör  
   Mağlûb-i hevâ Allah'a ısyân ne kadar var

4. Fısk ile fesâd mevc-i bahir gibi ziyâde  
   Her vakt-i seher karî-i Kur'ân ne kadar var

5. Hâmil-i hayâ kaldı mı nisvânda ricâlde  
   Yüzlerine bak tâlib-i Rahmân ne kadar var

6. LUTFÎ ne sorarsın ki bugün halk-ı cihânı  
   Ara ki bulasın özü insân ne kadar var

Erzurum'da Ermenîlerin yaptıkları katliâmın hazin tablosunu şöyle çizer:

1. Kopdu bugün kıyâmet  
   Yer yüzü alkan oldu  
   Görülmemiş alâmet  
   Kandan bir tûfân oldu

2. İslâm hânümânıyla  
   Kurtulmaz bir cânıyla  
   Herkesin öz kanıyla  
   Saçları elvân oldu

3. Lâle yanak gül yüzler  
   Gonce dehân dür sözler  
   Hançerlendikçe sızlar  
   Bedenleri kan oldu

4. Yavrular ağladıkça  
   Ciğerler dağladıkça  
   Hançerler bağladıkça  
   Cesedde bî-cân oldu

5. İslâm sızlar Hudâ'ya  
   Arş sallanur sadâya  
   Dağlar gelür nidâya  
   İslâm perîşân oldu

O, gece-gündüz Ümmet-i Muhammed'in derdiyle dertlenirdi.

## Baskı Dönemi

Efe Hazretleri'nin siyâset ve riyâsetle hiç bir zaman uzaktan yakından alâkası olmamıştır. Ancak ezân-ı Muhammedî'nin aslî şekliyle okunmasını yasaklayan, Kur'ân okutmayı suç sayan, ulemâya ve dindarlara baskı uygulayan idârecilere karşı da suskun durmamıştır. Aşağıdaki şiirler o günlerin ahvâlini gözler önüne seriyor…

1. Belâ-yı girdâbın devrini bir gör  
   Bu devr-i âlemin katresi değil  
   Haccâc-ı Zâlim'in cevrini bir gör  
   Bugünkü bu zülmun zerresi değil

2. Elvân nakış kana boyandı dünyâ  
   Dehşet aldı gördü gökde Süreyyâ  
   El-amâna geldi bütün bu eşyâ  
   Bir âh-ı mazlûmun sürresi değil

3. İbn-i Âdem giydi âteş gömleği  
   Zâlimler elinde zimâm ilmeği  
   Bu cevir çevirdi çarh-ı feleği  
   Çevrilen bu çarhın çevresi değil

4. Âh-ı mazlûm âsumâne yetişdi  
   Âteş aldı Arz u semâ dutuşdu  
   Yedi deryâ birbirine bitişdi  
   Bu zulmet tîcinin behresi değil

5. Bir sel aldı bu ebnâ-yı zemânı  
   Âkıl olan kesdi cândan gümânı  
   LUTFÎ Hak saklasun bugün îmânı  
   Geçdi yaşamanın devresi değil


---


1. Erenler cem' olsun erler dirilsün  
   Bir gaddâr elinden geldik emâne  
   Bu yolda yumulan gözler kör olsun  
   Kahrullâhı görür gelmez îmâne

2. Âteşe dökülmüş sabî sıbyânlar  
   Sahrâları dutmuş bûy-i biryânlar  
   Eşyâyı ağladır savt-ı giryânlar  
   Meded etmez bu ebnâ-yı zemâne

3. Deryâlar bu derdi görse kururlar  
   Şecerlere olsa kökden çürürler  
   İslâm olan bu belâyı görürler  
   Gayret edüb biri girmez meydâne

4. Kaflar kaldıramaz bu ibtilâyı  
   Gökler görse erir bu mübtelâyı  
   Kâfirler görmemiş böyle belâyı  
   Yakışır mı bu tehammül insâne

5. Sabîleri birbir şişe düzerler  
   Ulemânın başlarını ezerler  
   Allah var diyenin etin yazarlar  
   Merhametleri yok pîr ü civâne

6. Îmânı İslâm'ı olsa bu nâsın  
   Çeker mi derdini böyle nesnâsın  
   Dutar mı bir cânın gidince yasın  
   Dönmez mi bugünde râh-i Rahmân'e

7. Dinlerin dünyâya etdiler kurbân  
   Görünmez gözlere fermân-ı Kur'ân  
   Bugünde cesetde saklanır mı cân  
   Merkeb ma'lûm lâyık olmaz kurbâne

8. İ'tikad-ı İslâm eridi gitdi  
   Nûr-i îmân kalbden yürüdü gitdi  
   Gayret ü şecâ'at çürüdü gitdi  
   Herkes tâbi' oldu devr-i zemâne

9. Erler esîr oldu zenâne bugün  
   Severek uydular zemâne bugün  
   İ'tibâr etmezler Kur'ân'e bugün  
   Ehl-i tuğyân sığmaz herbir mekâne

10. Gayretullah birgün meydâna gelür  
    Kahr-i Hudâ elbet yerini bulur  
    Adâlet eyler Hak intikam alur  
    Nice yüzbin gerden boyanır kane

11. Ahkemü'l-Hâkimîn Hazret-i Allah  
    Hükmünü yürüdür şüphesiz vallah  
    Kadir kudretini gösterir billah  
    LUTFÎ ol gün hep gelürler îmâne


---

1. Ey nefs-i bed-ter bes değil midir  
   Bu kadar kibr ü inâdın senin  
   Yüz yere koymak hoş değil midir  
   Kara taş mıdır bünyâdın senin

2. Dâimâ bir şirk açup açarsın  
   Benlik şerâbın herdem içersin  
   Fir'avun gibi Hak'dan kaçarsın  
   Şeytân mı oldu üstâdın senin

3. Hakk'a ibâdet aslâ yok sende  
   Âbid olana eylersin hande  
   Nefs ü şeytâne olmuşsun bende  
   İblîs'den eşed fesâdın senin

4. Farzı sünneti lâ-şey sayarsın  
   Râh-i bâtıla gider uyarsın  
   İbrâhîm'leri nâre koyarsın  
   Nemrûd mu olmak murâdın senin

5. Teberrî etdin edeb hayâdan  
   Geçmedin aslâ kibr ü riyâdan  
   Nasîbin yok mu nûr-i zıyâdan  
   İnkâr mı oldu güşâdın senin

6. Sevmedin bunda savm u salâtı  
   Vermedin hani mâlin zekâtı  
   Nasıl geçersin yarın sırâtı  
   İslâm'dır ancak bir adın senin

7. Mahlûk-ı Hakk'a merhametin yok  
   Muâmelede mürüvvetin yok  
   Dîn-i İslâm'a muhabbetin yok  
   Küfr ü kebâir îcâdın senin

8. Bir hizmetin yok tevhîd yolunda  
   Âfet-i âteş mürde dilinde  
   Herkese zulüm etmek elinde  
   Cehennemdedir feryâdın senin

9. MUHAMMED LUTFÎ söyler bu sözü  
   Kimin ki münevver olmuşsa gözü  
   Mü'min olanın utanır yüzü  
   Mevlâ'dan olsun irşâdın senin

---

1. İhsâr-ı kin şiâr-ı dil-i ârifân değil  
   Ağyâr ile cedel-cû reh-i âşıkan değil

2. Rüstem gibi bahâdır olursa da ehl-i dil  
   Merdüm-i kemterâne tîğıni keşân değil

3. İskender ile Dârâ elinde pârelense  
   Ger rîze rîze olsa vücûda zıyân değil

4. Kahramân-ı zemâne maktûl olursa bir ferd  
   Şerâfetiyle şânı artar ki nihân değil

   5. Şîr şîr ile gerekdir ya dost ola ya düşmân  
   Ner-arslanın darbını ner-arslan duyan değil

6. Ölüm zulüm budur ki kelb boğa aç arslanı  
   Bu tahkîrin hudûdu zemânda beyân değil

7. LUTFÎ bu derdi çekmez envâ-i cins-i Âdem  
   Şerh-i mütûn-i derdim kilâbe şâyân değil