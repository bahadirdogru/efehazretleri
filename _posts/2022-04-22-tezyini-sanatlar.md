---
layout: post
title: "Tezyini Sanatlar"
categories: [ Kütüphane ]
#image: assets/images/posts/alipasakutuphanesi1.jpg
tags: ["Tezyini Sanatlar","Türk İslâm Sanatları","Kütüphane"]
sticky: false
featured: true
---

## Hüsn-i Hat

![](/assets/images/posts/hat.jpg)

Bizim medeniyetimiz yazı üzerine kurulmuştur. Medeniyetimizi inşa eden Kuran'ı Kerim, insanlığın görebileceği en güçlü metindir. Bu o kadar kıymetlidir ki, onu ancak yazıların en güzeli, en estetiği, en etkileyici olanı ile yazmak Kuran'ın şanına yakışabilirdi. İşte hüsn-i hat böyle doğdu.

**Biz hüsn-i hat ile o muhteşem kitabı yazarken, aynı zamanda ruhumuzu terbiye ediyoruz.**

Evet biz sadece yazı yazmıyor, ruhumuzu da eğitiyoruz. 'Vav' gibi mütevazı olmayı, 'Elif' gibi dik durmayı, kalem gibi verimli olmayı, mürekkep gibi kötülükleri örtmeyi ve aharlı kâğıt gibi güzelliklere ev sahibi olmayı öğreniyoruz.

Hüsn-i hat, kayıp medeniyetimizin satırlara dökülüşü, estetik ve zarafetin harflerin kıvrımlarından süzülüşüdür.


---

## Tezhip

![](/assets/images/posts/tezhip.jpg)

Tezhip sanatında tabiat, farklı bir bakış açısıyla yorumlanır. Helezonlar rengârenk çiçeklerle bezenir ve âdeta canlıdırlar. Onlara can veren ne toprak ne de sudur. Onların toprağı kâğıt, suyu altındır. O çiçekleri büyüten güneş ise müzehhibin göz nurudur.

Bir kuşun kanatlarıdır rûmîler, sanki sema ederler. Bıraksanız uçuşup gidecekler gibi ama onlar has bahçeyi süsleyerek kâinatın âhengine katılmak isterler.

Tezhip, büyük medeniyetimizin en ince, en zarif sanatıdır. Bu sanatı icrâ etmek için sabır, azim, estetik ve zevk sahibi olmak gerek.


---

## Minyatür

![](/assets/images/posts/minyatur.jpg)

Aslında dünyanın bilinen en eski resim sanatıdır minyatür.

Ruhun, gerçekleri kendince görme yoludur; ne gök mavidir, ne de toprak...

**Kalbince hissettiğidir sanatkârın.**

Yer yoktur, mekân da... Sanki Hakk'a vuslatın resimle ifadesidir yokluk içinde. Gönül gözüyle fark edilebilecek çizgilerin ve renklerin bu âleme "merhaba"sıdır minyatür.

Kendince bir dili vardır. Yüz yılların imbiğinden geçmiş köklü bir geçmişin zevkıyle resme şekil vermedir minyatür.

Sabrın, gayretin, emeğin resmedilmesidir. İnce fırçaların hünerli ellerde ne azim bir güç olduğunun karşılığıdır. Kâh kitap sayfalarında, kâh bir levhada; lalelerin, güllerin, mis kokulu gönül bahçelerinin, âşina yüzlerin, anlayanlar için destanlaşan hikâyesidir minyatür.

**Bizim medeniyetimizin masallarını, hikâyelerini, şehirlerini en güzel minyatür anlatır.**


---


## Şükûfe

![](/assets/images/posts/sukufe.jpg)

Şükûfe, çiçek ressamlığıdır. Dünyanın en güzel ama aynı zamanda en zor uğraşıdır. Bir kıl fırçayla, bir çiçeğin tüm güzelliğini kâğıda geçirme çabasıdır.

**Ressam, Allah'ın çiçeklere nakşettiği güzelliğin ince ince izini sürer.**

Bir gül, bir karanfil, bir sümbül için günlerce emek harcar, göz nuru ile besler, sabırla sular ve sonunda toprakta değil kağıtta o muhteşem güzelliği yetiştirir.


---

## Ebru
![](/assets/images/posts/ebru.jpg)

Ebrucular suda ararlar aşkı. Rengârenk güzelliklerle dolu iç dünyalarını ebru teknesine dökerler.

Renkleri ve renklerle birlikte duygularını da suya yansıtırlar. Su üzerinde yüzen boyalara, “biz”leriyle ahenk verirken, gönüllerinin yansımasını suda görürler.

Su üzerinde renklerin raksıyla ortaya çıkacak eserin, nerde nasıl sonuçlanacağını kimse bilemez, ebrucu da. Tevekkül eder ve bekler.

Büyüleyici ve bir o kadar da huzur veren özelliğe sahiptir ebru sanatı. İnsan ruhunun derinliklerinde gizli kalmış güzellikleri uyandırır.

Ebru, Anadolu’ya Orta Asya’dan geldi ve burada zirveye ulaştı. ‘Türk kâğıdı’ adıyla Batı medeniyetlerine tanıttığımız kadîm sanatımızdır.

Huzur veren özelliğinden dolayı, 9. Yüzyıldan itibaren darüşşifalarda, mûsıkî nağmeleriyle birlikte yoğrulmuş, bîtap düşmüş gönüllere safalar ve şifalar sunmuştur ebru. Huzur ve sükûndur her dokunduğu yaralı gönül için.

---

## Klasik Cilt

![](/assets/images/posts/klasik-cilt.jpg)

Detaylı bilgi için; [biksad.com](https://biksad.com/kurslar){:target="_blank"} ziyaret edebilirsiniz.